KUBANJWE umoya ngomsebenzi woMnyango wezeMisebenzi yoMphakathi, KwaZulu-Natal osegunjini labagula kakhulu esibhedlela ngemuva kokudutshulwa ekhanda nomlisa oyisihlobo sakhe, yindoda esolwa ngokuba yisoka lakhe.Kuthiwa uMnuz Sandile Miya ugajwe yisikhwele wadubula intombi yakhe uNksz Hlali Zondi noMnuz Charles Ngubo ngaphandle kwamahhovisi omnyango eMgungundlovu ngoLwesihlanu ekuseni.Ngemuva kokudubula laba ababili kuthiwa uzidubule ekhanda washona ngaphandle kwemoto yakhe ebimi ngaphesheya kwendawo yesigameko.Kuthiwa uNksz Hlali ungumuntu ophila nokukhubazeka, uhamba ngezinduku ngakho ujwayele ukucela uNgubo oyisihlobo sakhe ukuthi amhambise emsebenzini. UNksz Hlali usitshele ukuthi akathandani noNgubo, umthathisa okomfowabo njengoba ezalwa nguMaZondi. Kuthiwa isoka belisola ukuthi bayathandana okwenze ukuthi libacuthele. Kwenzeke inkinga ngoba kuvele kwashona yona le ndoda kwasinda abantu abekade ehlose ukubabulala, kusho umthombo.Okhulumela uMnyango wezeMisebenzi yoMphakathi KwaZulu-Natal, uMnuz Tiru Naidoo, uthe: &quot;Umsebenzi womnyango usesimeni esibucayi esibhedlela ngemuva kokudutshulwa ekhanda. Nomlisa adutshulwe naye usesibhedlela. Lesi sigameko sibahlukumezile abasebenzi. Kubi ukuthi umsebenzi udutshulwe ngaphandle kwasemsebenzini wakhe okuyindawo okumele ngabe iphephile. Okhulumela amaphoyisa KwaZulu-Natal uCaptain Nqobile Gwala, uthe amaphoyisa aseMgungundlovu aphenya icala lokufa komuntu namacala amabili okuzama ukubulala. Umlisa nowesifazane badutshulwe ngaphandle kwamahhovisi omnyango kahulumeni emgwaqweni uPrince Alfred, eMgungundlovu. Baphuthunyiswe esibhedlela ngemuva kokulimala kwanzima. Umsolwa ufele endaweni yesigameko ngemuva kokuzidubula. Isibhamu i-9mm sitholwe eduze kwesidumbu sakhe. Ayikaziwe imbangela yesehlakalo, amaphoyisa asaphenya. 