ITHOLWE isishiywe ehostela eDalton inezibhamu ezimbili imoto yezinkabi ezisolwa ngokubulala usomatekisi odutshulwe ngentululwane yezinhlamvu eMontclair, izolo.UMnuz Nkosi Mgwabe (38) kuvele ukuthi ubehamba emgwaqweni osekhoneni lika-Montclair no-Kenyon Howden ngesikhathi kuqhamuka izimoto ezimbili abebephakathi bachela ngenhlamvu ebhekise evenini abehamba ngayo. Umufi uzamile ukubaleka ngemoto kodwa iveni yakhe yagcina iphaphalazile yama eceleni nomgwaqo, washonela khona lapho. Isolezwe lithole ukuthi umufi ngowase-Port Shepstone kodwa ubezinze eThekwini ngenxa yomsebenzi wamatekisi. Okhulumela amaphoyisa KwaZulu-Natal, uColonel Thembeka Mbhele,ukuqinisekisile ukuthi imoto esolwa ngokubandakanyeka kulesi sigameko itholwe eDalton. Ekuseni ngo-9.50 umufi udutshulwe kaningi ngabantu abathathu abangaziwa. Imoto, iVW Polo, okusolwa ukuthi ibihamba abasolwa itholwe eDalton inesibhamu i-9mm ne-R5. Umufi ungusomatekisi. Imbangela yokubulawa kwakhe ayakaziwa okwamanje, uphenyo luyaqhubeka, akukaboshwa muntu, kusho uMbhele. Isolezwe lifike endaweni yesigameko izolo, kuvalwe umgwaqo iMontclair, isidumbu sikamufi singaphakathi emotweni. Amagobolondo ezinhlamvu abegcwele umgwaqo, imoto ebihamba umufi ibizimbobombobo. Iveni ishayekile kanti lapho ibimi khona beyicishe yashayisa udonga lomuzi womuntu oseduze komgwaqo. Amanye amalungu omndeni kamufi abesefikile endaweni yesigameko kodwa enqaba ukukhuluma nabezindaba. Elinye ilungu lomndeni lizwakale likhuluma ocingweni lithi: UNkosi wasekhaya usedutshuliwe lana eMontclair, ngempela ngiqinisile. Silana sonke, kubi mfowethu. Isolezwe lithole ngomthombo osondelene nalolu daba ukuthi umufi kade esanda kuphuma ejele ngecala elithinta ukubulawa komunye usomatekisi. Imizamo yokuba amaphoyisa akuqinisekise lokhu ayizange iphumelele. Kuthintwa okhulumela iSantaco, uMnuz Boy Zondi, uthe ushaqekile ngalesi sigameko wakhuza indlela abanye osomatekisi abaziphatha ngayo. Besingakezwa ngalolu daba kodwa siyadumala ngokubulawa kwalo somatekisi. Sihlale sisho ukuthi akuyona indlela yokuxazulula izinto ukubulalana kule mboni. Akuxoxiswane uma kukhona esingakuboni ngaso linye.Siyakugxeka kakhulu okwenzekile. Sifisa nokuthumela amazwi enduduzo emndenini kamufi. Kugcine kungatholakanga ukuthi amatekisi kaMgwabe, abehambela kumuphi umzila.