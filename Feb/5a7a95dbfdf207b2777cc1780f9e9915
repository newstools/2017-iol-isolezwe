AKAYIZWA eyokuvula icala owesifazane waseNgwavuma owangqimuzwa yisoka lakhe elingumshushisi kwasala umndondo. Lo wesifazane oneminyaka engu-28 ophume esibhedlela ngasekupheleni kwenyanga edlule, kuthiwa usehlule ngisho umndeni wakhe umncenga ukuthi akavulele icala leli soka okuthiwa belingaqali ukumshaya. Isoka elineminyaka engu-37 lamshaya wavaleka amehlo, waphuka izimbambo, walimala nomgogodla. Kuthiwa bathandana ngoJuni wonyaka odlule kanti isoka bekuthi uma selimshayile lixolise lithembise ukushintsha. NgoJanuwari 15 lamshaya walanyulelwa ngomakhelwane ngemuva kokuphuma ngesamagundane, limklinya limshaya ngayo yonke into esendlini. Lo wesifazane owagcina enze incwadi yenkantolo yokumvikela esokeni, watshela Isolezwe ukuthi usazocabanga mayelana nokuvula icala. NgoMsombuluko, udadewabo ongeke adalulwe, uthe sebehlulekile njengoba ekubeke kwacaca ukuthi ngeke alivule icala. Nasekhaya kabajabulile ngalesi sinqumo sakhe ngoba akwaziwa ukuthi yini ezokwenzeka nokuthi usaphephile yini. Yena akezwa lutho uthi ufuna ukuqhubeka nempilo angalivuli icala. Yize elulama emzimbeni kodwa usesaba namanje, akafuni nokusala yedwa ekhaya, kuchaza udadewabo.Kuvele nokuthi abomndeni wesoka bashayela ucingo umndeni walo wesifazane bexolisa. Kuthiwa bathe abahambisani nokwenziwe yisoka. Isoka lakhe lagcina ukushaya ucingo lixolisa esanda kungeniswa esibhedlela kanti kuthiwa abakaze babonane.Kuthintwa lo wesifazane ongeke adalulwe uvumile ukuthi usephumile esibhedlela futhi uyelulama. Ephoswa imibuzo ngesoka lakhe uvale ucingo, esephinda eshayelwa ucingo akabange esatholakala. Egcina ukukhuluma neSolezwe wayekhale ngokuthi ufisa ukwelulekwa ngokomqondo ngoba usathuka izanya, akuvumi akhohlwe yilesi sigameko. Okhulumela amaphoyisa esifundazweni uLieutenant-Colonel Thulani Zwane, ukuqinisekisile ukwenziwa kwencwadi yesivimbelo senkantolo, wathi lo wesifazane wanqaba ukuvula icala kufike amaphoyisa esibhedlela.