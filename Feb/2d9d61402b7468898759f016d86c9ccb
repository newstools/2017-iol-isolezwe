UNGQONGQOSHE wezeMfundo KwaZulu-Natal, uMnuz Mthandeni Dlungwane, uphumele obala ngabamsabisa ngezinkabi ngodaba lohlelo lokuphakelwa kwezingane ezikoleni.Ekhuluma engqungqutheleni yezemfundo ebihlelwe yisiyingi sasePinetown, ehholo lomphakathi KwaMagaba, eMpumalanga, ngempelasonto, uDlungwane uthe noma kukhona abamsabisayo ngeke angenwe amanzi emadolweni ngoba akakwesabi ukufa. Emnyangweni sibhekene nezinselelo eziningi, ngeke ngiyikhulume kakhulu eyokuphakelwa kwezikole ukudla ngoba isisuse umsindo omkhulu. Sithathe isinqumo sokuthi lolu hlelo silususe ekusingathweni izifunda, salufaka ehhovisi likaMgcinimafa kwabakhona abangakuthandi lokho ngoba benezinhloso ezithile, kusho uDlungwane. Sisungule nethimba elizimele elibhekelele ukusebenza kwalolu hlelo ngoba sifuna luhambe kahle. Ngokwenza lokho sesisatshiswa ngezinkabi kanti abazi ukuthi ukufa asikwesabi ngoba vele sajoyina umzabalazo sikulindele lokhu okwenzekayo, kusho uDlungwane.Uthe laba bantu bayafika nasehhovisi lakhe bezomhhahhameza.Bangaphezu kuka-2 million, abafundi abasizwa uhlelo lokudla ezikoleni ezingaphezu kuka-5000, KwaZulu-Natal. Lesi sifundazwe besithole * -R1.3 billion esabelweni-mali sangonyaka odlule.UDlungwane uphinde wakhala ngabantu ababize ngogalakajana abathenga izingane ngoba befuna ukungena kuma-SGBs. Laba bantu benza le nto ngoba befuna izinsiza zesikole ngenhloso yokugcwalisa izisu zabo, okubuhlungu ukuthi kukhona nothisha ababamba iqhaza kulobu bugebengu, kusho uDlungwane.Uthe bakhona abanye balabogalakajana asebebafake ngisho ezinkantolo, kodwa wathi abanavalo ngabo.UDlungwane uncome uNkk Peggy Nkonyeni obenguNgqongqoshe walo mnyango ngaphambi kwakhe wathi uyena nethimba lakhe okumele banconywe ngokwenyuka kwezinga lemiphumela ka-matric nyakenye.UDlungwane uphakamise ukuthi kubuyiswe usiko lwezemidlalo ezikoleni.Uthe umfundi obamba iqhaza kwezemidlalo uba nomqondo osebenza kangcono kunomfundi ongenzi lutho.Uthe kuyihlazo ukuthi izikole zaseMpumalanga azenzi kahle zihlulwa ngisho ezasemakhaya. Izikole zalapha zinengqalasizinda engcono kodwa zimbili kuphela izikole ezithole ngaphezu kuka-60% kweziyisishiyagalolunye, kusho uDlungwane.Okhulumela uDlungwane, uMnuz Kwazi Mthethwa, uthe okubalulekile kubona ukuthi kungabikhona abafundi abafunda belambile, ingakho uhulumeni kaKhongolose aqala lolu hlelo lokuphakelwa kwezikole.Uthe abantu kumele baqonde ukuthi uNgqongqoshe akahlanganise lutho nokukhishwa kwamathenda kodwa yena ubheke ukusebenza kwemigomo.