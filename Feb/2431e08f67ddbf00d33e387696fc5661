OBENGUSIHLALO we-AU Commission uDkt Nkosazane -Dlamini Zuma nogaqele isikhundla sokuhola i-ANC, uhlangabezane nembibizane ngoLwesibili ngesikhathi evakashele inkosi yesizwe samaXhosa, uMpendulo Zwelonke Sigcawu. Lo mholi wendabuko, ulibeke ngembaba elokuthi leli zwe alikulungele ukuholwa umuntu wesifazane.&nbsp; &quot;Leli zwe alikakulungeli ukuholwa umengameli wesifazane ngoba ngisho nomengameli bangaphambilini abangene ngesikhathi sentando yabantu, bonke okungabesilisa, bahlulekile ukuguqula isimo sezwe,&quot; kusho uSigcawu.&nbsp; UDlamini-Zuma ubevakashele esigodlweni senkosi eNqadu eWillowvale, eMthatha, eyokotha inkosi. Kuwo lo mhlangano Inkosi uSigcawu ayinanazanga ukugxeka ubuholi bukamengameli uJacob Zuma. Kuzokhumbuleka futhi ukuthi uDlamini -Zuma wesekwa yilabo abasohlangothini lukamengameli uZuma olungahambisani noMnuz Cryil Ramaphosa, naye ogaqele lesi sikhundla esibhekwe ngabomvu.&nbsp; Lo mcimbi obubanjelwe etendeni esigodlweni, uphenduke inkundla yemibuzo phakathi kuka Dlamini-Zuma nabantu bakule ndawo. Amalungu kaKhongolse abephume ngothi lwawo kukhona nawophiko lawabesifazane, abelalele uDlamini-Zuma echaza ngamaqhinga akhe okubeka abantu basemakhaya eqhulwini ezinhlelweni zezomnotho.