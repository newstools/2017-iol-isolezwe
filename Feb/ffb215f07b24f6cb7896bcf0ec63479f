LUYASHUBA udaba lomfundi kaGrade 12 okuthiwa uxoshelwe ubutabane nokugqoka umfaniswano wabafana eRichmond njengoba sekungenelela ikhomishini yamalungelo abantu. Yize * -Amanda Shelembe (18) ebuyele eNdala High School ngoLwesithathu, uthwale kanzima enqatshelwa ukungena esangweni waphoqwa nokuyokwenza incwadi efungelwe emaphoyiseni. Lo mfundi wayegcine esikoleni ngoJanuwari 28 lapho kuthiwa uthishanhloko wamphoqa ukuthi akahambe abuye eseyintombazane ngoba uzokwandisa umkhuba wobutabane. Udadewabo walo mfundi owashonelwa ngabazali, uNksz Noxolo Shelembe, uthe ubemphelezele ngoLwesithathu nobabekazi wakhe njengoba uMnyango wezeMfundo uthe akabuyele esikoleni. Sifike esangweni bangasivulela bethi kumele kufike abomnyango bazosho ukuthi ingane ayibuyele esikoleni. Ngibashiyile ngoba kukhona lapho bengiphuthuma khona kodwa bangitshele ukuthi batshelwe ukuthi abayokwenza incwadi efungelwe esiteshini samaphoyisa. Incwadi ibhalwe nguye * -Amanda kuthiwa akazibophezele ukuthi ngeke aphinde atholakale esephutheni, echaza.Izolo uNksz Shelembe, uthe * -Amanda akayanga esikoleni kodwa ubizwe ngababhekene nezindaba zezingane ehhovisi likamasipala ukukhuluma ngalo lolu daba.UMnuz Benjamin Ntombela weSouth African Human Rights Commission, eThekwini izolo unikele khona esikoleni. Uthe uhambele ubala ngoba uthishanhloko wenqabile ukukhuluma naye. Angizange ngimbone nokumbona kufike umyalezo wokuthi umatasa. Ngicele nephini lakhe nalo kwathiwa limatasa. Kuthe noma ngicela incwadi efungelwe ebhalwe umfundi nebhuku lemigomo yesikole banqaba, ngagcina ngibuyele emuva. Sekumele sisebenzise amandla ethu ukungenelela kulolu daba ngoba ngeke singangeneleli, kuchaza uNtombela. USibongiseni Khumalo okhulumela iGays and Lesbian Community, eThekwini uthe: Ngeke simelane nothisha ocwasayo yingakho sifuna umnyango umthathele izinyathelo. U-Amanda akayona nje i-lesbian kodwa selokhu azalwa unemizwa yendoda lokhu esikubiza ngeTransgender. Sitholile ukuthi ufungisiwe encwadini wavuma ukuthi ngeke awasebenzise amathoyilethi abafana. Okhulumela umnyango esifundazweni uMnuz Sihle Mlotshwa, uthe kuzoba nomhlangano wabazali esikoleni ngeSonto ukukhuluma ngalolu daba. Esingakuqinisekisa ukuthi akukho okuzovimba umfundi ukuthi aqhubeke nesikole,'' kusho uMlotshwa.UMgcinimafa wesigungu esilawua isikole uMnuz Lungisani Ngubo uphikile ukuthi umfundi uxoshelwe ubutabane kodwa wathi wabanjwa nensangu kwathiwa akabuye nomzali wangabuya.