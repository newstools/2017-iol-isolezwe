BAYAVEVA abebandla lakaShembe ohlangothini laseThembezinhle ngemuva kokusabalala kwemibiko ethi inkosi uVela Shembe, ikhotheme. Abohlangothi lwaseThembezinhle abakhishwa phambili yinkantolo embangweni wokuhola ibandla lakwaShembe owawuphakathi kwabo nabaseBuhleni bathe bazoluyisa enkantolo udaba lokubulawa kwenkosi ekubeni isadla anhlamvana. Imibiko ngokukhothama kwenkosi uVela isabalale kuFacebook ngoMsombuluko ngemuva kokubhala kowesifazane ozibiza ngoPhumelelo Goqo ukuthi: UVela ushonile.&quot; Ngomzuzwana ebhale kanje, kuphawule inqwaba yabantu bemangele, abanye benza inhlekisa ngalo mbiko. Isolezwe libone nomunye umbiko khona kuFacebook lapho kubhale ozibiza ngoNatty Baba kaLuyanda Ngcobow obhale umyalezo ekhasini elibizwa ngokuthi: Shembe is The Way obebuza ukuthi sebezwile yini ngokukhothama kukaVela. Abanye bebephawula bethi sebezwile, abanye bethi bamgcine esesibhedlela egula. Laba ababhale le mibiko abazange batholakale izolo ukuba baphawule ngayo. Kuthintwa okhulumela abaseThembezinhle, uMnuz Nkululeko Mthethwa, uthe sebehlele umhlangano nabameli babo ngoba laba abaqambe amanga bafuna ukubabopha. Inkosi iphila saka. Laba abafafaza amanga ngokukhothama kwayo bazojeza njengoba siya kubameli ngalolu daba oludicilela phansi isithunzi somholi wethu. Siphatheke kabi ngokuvela kwalezi zindaba, kumanje ucingo lwami alusathuli abantu bebuza ukuthi kuyiqiniso yini, kusho uMthethwa. Ebuzwa ngezinsolo zokugula kwenkosi, uzichithile wathi iphuma esibhedlela kade iyohlolwa isimo sayo sempilo. Inkosi njalo uma sizoya entabeni iqala ngokuya kudokotela iyohlola isimo sayo sempilo, noma sesibuya entabeni iyaphindela iyozihlola. NgoDisemba umholi uyile kohlola esibhedlela, namanje ngoFebhuwari uphindelile esibhedlela. Uphume izolo esibhedlela ngoba odokotela bebemlalisile ngesikhathi besenza konke okudingekayo uma behlola umuntu, kusho uMthethwa. Uthe lokhu kubalulekile ukuba umholi akwenze njalo kwazise uhambo lwasentabeni lunzima, noma sekubuywa kumele baqinisekise ukuthi konke kuhamba kahle. Okubuhlungu wukuthi kunamalungu ebandla akude aphatheke kabi, amanye akhala izinyembezi ngoba engazi noma kukhona okufihlwayo yini ngomholi wabo abamthandayo. Kuyasicasula futhi akwamukelekile lokhu okwenziwe ngabantu ababhala izinto ezingekho ezinkundleni zokuxhumana. Kuthintwa okhulumela uhlangothi lwaseBuhleni ngezindaba zokusabalala kwalezi zindaba kuFacebook, uMnuz Thokozani Mncwabe uthe bebengakaze bezwe ngaleyo mibiko ngakho ngeke akwazi ukuphawula.