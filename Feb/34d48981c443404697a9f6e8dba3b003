UMNDENI wowesifazane owasikwa amabele, ikhwapha nezinye izicubu zomzimba eSweetwaters, eMgungundlovu, ukhala ngophenyo lwamaphoyisa njengoba kungakaze kuboshwe muntu ngecala. Umndeni uthi bahlukumezeka ngokugqunywa kwamanye amalungu omndeni esiteshini samaphoyisa kubhalwa nezitatimende kodwa kungaboshwa muntu. Isolezwe lithole ukuthi amanye amalungu omndeni abesesatshiswa ngamalungu omphakathi ngemuva kwesehlakalo sokubulawa kukaNksz Zodwa Madlala (34) esenzeka ngoJanuwari 15. UNksz Madlala watholwa ecwiyiwe ngaphandle kwakubo. Udadewabo kamufi, uNksz Neli Madlala, uthe badumele ukuthi akekho osabanjiwe ngecala lokubulawa kukadadewabo. Kuze kube manje asazi ukuthi ngubani umbulali. Amaphoyisa agcina efika ezothatha izitatimende, ashiya nezinombolo zawo. Asazi ukuthi uphenyo luhamba kanjani. Elinye ilungu lomndeni elicele ukungadalulwa lithe baphoxeka kakhulu ngoba ibona abebesolwa ngokubulala umufi. Kubuhlungu kakhulu ngoba icala labekwa kuthina saba ngabantu ababi, kwaba khona abathathwayo beya kophendula imibuzo emaphoyiseni. Siyadumala uma kungekho umsolwa oboshwayo. Umphakathi usuyasithuka uthi siwumndeni wababulali, kusho umthombo. Amaphoyisa ethintwa ngaleli cala acele ukusizwa ngumphakathi khona kuzoboshwa abasolwa. Okhulumela amaphoyisa KwaZulu-Natal, uColonel Thembeka Mbele, uthe akukaboshwa muntu. Noma ngubani onolwazi ngaleli cala uyanxuswa ukuba athinte amaphoyisa, umphenyi wasePlessislaer uLt Colonel Dladla ku-033 398 9754 noma inombolo yamahhala yokulwisana nobugebengu ethi: 0860010111, kusho uCol Mbele.