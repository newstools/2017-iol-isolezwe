ULAMBELE ithuba lokuzibonakalisa njengomdlali oshwibayo nobhethayo ezingeni lomhlaba uWayne Parnell odlala kumaProteas.UParnell wenze umsebenzi oncomekayo kuCape Cobras njenge-batsman waphinde wathatha nenqwaba yamawikhethi. Ku-First Class Cricket ushaye * -100.Njengamanje ubalwa nabadlali okubhekwe ukuthi balandele ezinyathelweni zikaShaun Pollock, Lance Klusener noJacqaues Kallis bonke abenza ezibukwayo njengabadlali abashwibayo baphinde babhethe eminyakeni eyedlule eqenjini lesizwe.Exoxa nabezindaba eKingsmead, uParnell ulimise ngesihloko elokuthi uzibona njengomdlali oqinile ekushwibeni nasekubhetheni. Emdlalweni wokuqala ingwazi yamaProteas uShaun Pollock yangibuza ukuthi ngingathanda yini ukuvula. Ngamhleka ngoba ngangazi ukuthi umqeqeshi ngeke avume. Kuyisifiso sami esikhulu ukwenza umsebenzi njengomshwibi ngiphinde ngenze umsebenzi njenge-batsman. Ngicabanga ukuthi ithuba engilitholile emidlalweni yasekhaya njenge-batsman livulele abantu abaningi ikhasi abebengalinakile ngami ngoba ngibhethe kahle. Ikusasa asazi lisiphatheleni. Kumele sisebenzise ithuba eliqhamukayo. UParnell, oshwiba ngesandla sokunxele, usethathe amawikhethi awu-79 emidlalweni ewu-55 yosuku olulodwa. Ukudlala imidlalo yasekhaya kungisizile kakhulu. Ngikwazile ukubuyisa ukuzethemba kwami. Into esibalulekile manje wukuthi ngiqinise indawo yami. Angisazimisele ngokulokhu ngingena ngiphuma eqenjini lesizwe. Izinyanga ezine ezedlule zingiphathe kahle kakhulu. Ngibheke ukuqhubeka ngesigqi esifanayo nasezinyangeni ezizayo. Ukudlala imidlalo yikhona okukwenza ube ngcono njengomdlali. Ungenza kahle ejimini kodwa enkundleni yilapho okwazi ukubona khona ukuthi uyakhula yini njengomdlali. Phambilini bengidlala umdlalo owodwa kolandelayo ngingadlali. Ukudlala nginengcindezi imidlalo ilandelana ngikholwa wukuthi kuwukhiye wempumelelo yami kulezi zinyanga ezedlule, kusho uParnell.UParnell usezinhlelweni zamaProteas alungiselela iChampions Trophy ese-England ngoJuni. Uthole indawo kwelesizwe ngemuva kokuhamba kukaKyle Abbott oseyodlala e-England. Njengamanje ngiyazizwa. Umsebenzi wami eqenjini sengiyawazi, yingakho ngenza kahle kanje. Ngizizwa ngigqugquzelekile. Sifuna ukuqhubeka nokwenza kahle. Isifiso sethu esikhulu wukuphakamisa isicoco se-ICC Champions Trophy. Kusasa amaProteas azobhekana neSri Lanka emdlalweni wesithathu wosuku olulodwa eWanderers Stadium, eGoli.