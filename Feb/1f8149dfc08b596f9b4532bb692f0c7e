KUNXUSWA abantu ukuthi babophe izifociya ikakhulukazi labo abasebenzayo kodwa bengenzi imali etheni njengoba kulindelwe ukuthi inyuke intela abayikhokhayo.Ngokusho kukaMnuz Dawie Roodt oyisazi somnotho esizimele, abantu bekufanele bayilalele kahle inkulumo kaMengameli Jacob Zuma ngoba beyindlalela okuzoshiwo nguNgqongqoshe weziMali, uMnuz Pravin Gordhan ozokwethula isabelomali maphakathi nenyanga. Abantu kufanele babophe izifociya ngoba intela ingase inyuke, naleyo abayikhokha uma bethenga i-Value Added Tax (VAT) izonyuka ngo-2%. &quot;Akuzona izindaba ezimnandi lezi kubantu abasebenza bengaholi imali etheni futhi becwile ezikweletini. Kufanele bangenzi ezinye izikweletu kodwa baphile ngokwamandla abo, kusho uRoodt. Uthe uma uGordhan esethula isabelomali ngoFebhuwari 23, amaxhwele nabaphuza utshwala bangalindela ukuthi 'amanandi' abo azonyuka. Uhulumeni kufanele angenise * -R28billion kwisabelomali sakhe okusho ukuthi kufanele anyuse intela yamaxhwele nabaphuza utshwala. Uzonyusa nentela yabasebenzi abangaholi imali etheni bese kunyuswa nentela ekhokhwa uma uthenga impahla ethile, kusho uRoodt. UMnuz Neil Roets oyisikhulu esiphezulu senkampani esiza abanezikweletu iDebt Rescue ugqugquzele abantu ukuthi bangazenzi ezinye izikweletu. Sisuke siququda amazinyo ngalesi sikhathi sonyaka ngoba angingabazi ukuthi kuzonyuka nentela kaphethroli futhi namazwe akhiqiza uwoyela azowunyusa. Siyacela abantu bangasebenzisi imali abangenayo ngokudala izikweletu. Ucwaningo luveza ukuthi abantu abazikhokhi kahle izikweletu zabo, abanye abakhokhile izinyanga ezintathu zilandelana, kusho uRoets.URoets ubuye wathi izikweletu zabantu baseNingizimu Afrika zingu-R1.6trillion ngokusho kwebhange lombuso. Uma sinezikweletu ezingu-R1.6trillion kusobala ukuthi abantu kufanele bame kancane ngokukweleta, kusho uRoets.