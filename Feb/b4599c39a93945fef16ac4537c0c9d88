LIBHEKENE namacala amane iphoyisa lasesiteshini saseMaydon Wharf, eThekwini, elisolwa ngokushaya libulale owesilisa wase-Adams ngenyanga edlule. UMnuz Benedict Zamani Zungu (29) ubevele enkantolo yeMantshi yaseThekwini izolo ngecala lokubulala uMnuz Thobani Jack Sabelo (32). Utshelwe ukuthi unecala lokubulala, ukushaya ngenhloso yokulimaza, ukuthumba nokuphazamisa ukusebenza kwengalo yomthetho. Kuthiwa uZungu wayeyobopha umufi ngoJanuwari 21 wamshaya wamthatha wayomgquma esiteshini asebenzela kuso esikhundleni sokumyisa kwesaKwaMakhutha. UMbuso udalule ukuthi kwakungafanele aye kwesinye isiteshi umufi ngoba udaba kwakufanele lusingathwe esiteshini saKwaMakhutha. UMbuso uveze nokuthi uzosiphikisa isicelo sebheyili ngoba umsolwa angase abhekane nolaka lomphakathi uma ededelwa futhi angasebenzisa amandla akhe okuba yiphoyisa agxambukele ophenyweni. Kuthiwa umufi washaywa kanzima nokwaholela ekutheni agcine eshonile. Udaba lusezandleni zophiko olubhekele ukusebenza kwamaphoyisa i-IPID. Ummeli kaZungu usukume wamshwelezela ekhala ngokuthi okuvezwa uMbuso akulona iqiniso kodwa yimizamo yokumcindezela. Icala lihlehlele uLwesibili oluzayo ukuze acele ibheyili. Imantshi ikhiphe umyalelo wokuthi agcinwe egunjini lakhe yedwa ezitokisini ngoba uyiphoyisa.