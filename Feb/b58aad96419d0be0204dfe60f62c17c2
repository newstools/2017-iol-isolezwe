BASOLA ukudayiswa kwesikhundla sikathishanhloko abazali besikole samabanga aphezulu KwaNongoma lapho sekuphele iminyaka emibili engaqokiwe.Kuthiwa akusebenzeki eMpilweni High School njengoba engekho uthishanhloko kusukela ngo-2015. Izinhlelo zokumqoka kuthiwa zaphazanyiswa yizinyunyana, nesigungu esilawula isikole sikhala ngokuphucwa amandla.UMnuz Zenele Dlamini onguSihlalo wesigungu sesikole, uthe basola ukuthi kukhona obekelwe lesi sikhundla njengoba sekwenziwa inhlolokhono ngaphandle kwabo. Utshele Isolezwe ukuthi ngo-Okthoba 2015 waphakanyiswa oqokiwe emuva kwenhlolokhono kodwa iNatu yaphikisa isinqumo. Kwakusolakala ukugxambukela kukamhloli ngesikhathi kukhethwa okokuqala. NgoJanuwari wonyaka odlule kwaphinde kwenziwa inhlolokhono sabuye sathola ngoSihlalo omdala wesigungu ukuthi iSadtu iyaphikisa,'' echaza.Uthe bebesalinde umhloli ukuthi alungise udaba kodwa sebebonile ukuthi isigungu siphucwe amandla. UDlamini uthe emasontweni amabili edlule bezwe kuthiwa iyaqhubeka inhlolokhono kodwa yenziwa ngasese, oLundi. Saya khona namaphoyisa ukuyohlakaza lowo mhlangano. Simbhalele noNgqongqoshe woMnyango wezeMfundo sifaka isikhalo kodwa asikaze sisizakale, kusho uDlamini.Oyiphini likamengameli weNatu, uMnuz Allen Thomspon, uthe inkinga yezikhundla isenkulu ngoba umnyango awenzanga lutho emuva kombiko wokudayiswa kwazo. Umbiko waveza ukuthi izinyunyana ziyagxambukela nabahloli. Abahloli bagcina bechema nothize ngoba sekukhona imali okuthengwe ngayo isikhundla. Umthetho uthi isigungu sesikole kumele sifake izincomo ngoqokwayo. Siyakhuthaza ukuthi abazali balesi sikole bathathe izinyathelo zomthetho uma benganelisekile, kusho uThompson.UNksz Nomarashiya Caluza onguNobhala weSadtu esifundazweni, uthe kulandelwe yonke imigudu kodwa yisigungu sesikole esihlulekile. Izinyunyana zinelungelo lokuphikisa uma zinganelisekile. Kwaqala kwaphikisa iNatu kwaqalwa kabusha uhlelo kwabuye kwaphikisa iSadtu. Isikole satshelwa ukuthi kumele kuqalwe phansi kodwa isigungu sangakwenza lokho. Umthetho uthi uma isikole sihlulekile ukuqala phansi uhlelo kwaze kwaphela izinyanga ezimbili, umnyango unelungelo lokuzibambela mathupha, okuyingakho kungenelele abahloli ekukhethweni kukathishanhloko, echaza.Uthe emuva kokuphazamisa kwesigungu oLundi kuphindwe kwenziwa inhlolokhono eVryheid. Kuyimanje sekulindwe ukuthi kubekwe ngokusemthethweni uthishanhloko, kusho uNksz Caluza.Okhulumela umnyango esifundazweni uMnuz Sihle Mlotshwa, uthe bazophenya ngalolu daba ukuze bathole ngezinselelo ezikhona.