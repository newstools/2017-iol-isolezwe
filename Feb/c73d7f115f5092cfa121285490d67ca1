Sanibonani Mo noPhindi,Umbuzo: Ngingowesifazane oneminyaka ewu-26. Sineminyaka eyisithupha sithandana nesoka lami. Selilobolile laqeda saze sabeka nelanga lomshado (Septhemba). Ngelinye ilanga ngalizwa likhuluma ocingweni nowesifazane kodwa alibonanga ukuthi ngiyalizwa. Ngakusasa ngathatha ucingo lwalo ngifuna ukubona ukuthi lalikhuluma nobani. Ngathola ukuthi ngowesifazane, basebenza ndawonye. Kuningi engakuthola okuhlanganisa ngezinkulumo zikaWhatsApp. Bebethumelana nezithombe zezitho zangasese. Ngiyazifela ngalo noma sekukuningi lingihlupha. Angisazi ngenzenjani. Nosipho, UmlazaImpendulo:Sawubona Nosipho,Umshado yifindo ophawu lwawo wukuhlukaniswa wukufa, yifindo elingeke lisombulule inkinga yomuntu. Inkinga ohlangana nayo ungakashadi, usazohlangana nayo noma usushadile. Okufanele uzibuze kona yilokhu: Uzoba nawo yini amandla nesineke sokumelana nemikhuba yesithandwa sakho ususemshadweni na? Konke okumele ukwenze kuncike kulo mbuzo. Esikukhuthazayo wukuthi nihlale phansi nikhulume. Uzibeke zonke lezinto ezikukhathazayo ngothando lwenu. Akukuhle ukungena emshadweni kunezinto ezinjengalezi eningazixazululile. Umshado awuzixazululi izinkinga ongena nazo. Zilungise kuqala. Kuzobaluleka ukuthi niyiphetha kanjani inkulumo yenu. Lokho kuzokupha umkhombandlela wokuthi uyaqhubeka noma cha. Kubalulekile ukuthi wazise imindeni ngesimo nangesinqumo sakho ngoba phela wayeseke wavela kwabakini.Umbuzo: Ngingowesifazane othandana nowesilisa oneminyaka ewu-36. Sesineminyaka emine sithandana. Inkinga iqale ngonyaka odlule uma ethi uzongishada, kuze kube manje dololo.Nakulo nyaka waphinda wathi uzongishada ungakapheli lo nyaka. Kodwa kulokhu wathi uma engangishadanga kulo nyala angimshiye ngiqhubeke nempilo. Ngihlalile ngayicabangisisa le nto ngamtshela ukuthi ngizomnika izinyanga eziyisithupha kuphela zokuthi enze umnyakazo. Uma kungenzeki lutho kulezi zinyanga ngiyamshiya. Ngisizeni Mo noPhindi. Ngabe kubi yini ukumnqumela ugwayi katiki? Sengikhathele wukulinda into engekho. Phela akaqali ukungithembisa umshado. Nomzamo eMadadeniImpendulo: Bekungakuhle ukwazi kangcono ngodaba lwakho. Uma ethembise ngonyaka odlule, kukhona yini akwenzile, ngale kokuthi anikashadi? Uyambuza yini wena ukuthi kungani engagcini isithembiso sakhe na? Wena-ke uma usuhlezi wedwa uyazibuza ukuthi ngabe uzimisele yini ubhuti ukukushada? Ngabe ubhuti unawo amandla? Ngabe uselondoloze imali eyanele ukwenza amalungiselelo omshado? Khohlwa wukuthi wena uyamthanda nokuthi ungathanda ukushada naye, ngabe wena uyazizwela uthando lwakhe na? Uma ubhekile wena, uyathanda yini ubhuti ukushada nawe? Zibuze le mibuzo ngaphambi kokuthatha isinqumo. Esikhathini esiningi ezinkulumeni esizenzayo, sike siqwashise abantu ngokuthi umshado awulwelwa. Makuze kufike isikhathi lapho nina nobabili senikulungele ukushada. Akumele kube khona ozizwa ephoqiwe. Okufanele ukwenze wukuzilungiselela ukuze uma esekulungele ukushada nawe ube usesimeni sokushadeka. Umbuzo: Sanibonani Bhuti Mo no Phindi.Ngicela usizo. Ngingowesifazane ona-33, oshadile nabantwana abathathu. Umyeni wami unesikhwele. Lokhu sekunomthelela omubi ebudlelwaneni bethu. Sesibe ndawonye iminyaka ewu-9 kodwa akushintshi lutho. Uhlale ebheka iselula yami efuna ukubona ukuthi bengikhuluma nobani. Ufunda imilayezo kwiselula yami, aze angilwise ngamagama abesilisa angabazi awafica efonini yami. Uma sixabene akangikhulumisi, aze angadli ngisho ukudla engikuphekile isonto lonke. Konke engikwenzayo yena ukuhlanganisa nokungathembeki. Ngize ngaqala ukuzivocavoca ngenxa yokhwantalala, kodwa uthi ingoba ngifuna amadoda ejimini. Akafuni ngibe sezinkundleni zokuxhumana, uFacebook noWhatsApp. Ngisho nezimpahla zokugqoka ufuna ukuzibona kuqala ngaphambi kokuthi ngizigqoke. Angisazi ngenzenjani. Ngicela usizo.Thabile, eRichards BayImpendulo: Yanzima indaba yakho Thabile, kodwa isengaxazululeka. Ngaphambi kokuthi sikunike umbono wethu, ake sibuze: Yini eyenza umkhwenyana wakho angakuthembi? Kukhona yini oke wakwenza ukukhombisa ukungathembeki? Uma kungekho okwaziyo okungamenza angakuthembi kuchaza ukuthi uyena qobo onenkinga. Kungenzeka ukuthi kukhona okwenzeka kuye phambilini ukumenza angathembi muntu noma umuntu wesifazane. Udinga ukuhlala phansi naye umazise ukuthi ikuphatha kanjani indlela enza ngayo. Kumele avume ukuthi unenkinga.