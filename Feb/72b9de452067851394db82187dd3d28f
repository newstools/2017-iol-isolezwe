KUSHONE abasebenzi abawu-6, abathathu babo okuthiwa bangamasosha asemkhumbini izolo kuqhuma igesi endaweni abasebenzela kuyo. Kulesi sehlakalo esenzeke enkambini yamasosha eseBluff eThekwini, kubikwa ukuthi bangu-20 abalimale kanzima.Ngokombiko otholwe abezindaba ngokwenzeka kwalesi sehlakalo, kuthiwa abesilisa laba kade besebenza ngaphansi komhlaba ebhilidini elingasasetshenziswa okuqhume igesi kulona. Abalimele baphuthunyiswe ngama-ambulensi azimele nawombutho wezokuvikela ezibhedlela ezahlukene eThekwini.Okhulumela abezimo eziphuthumayo bakwa-ER 24 uMnuz Russel Meiring, ukuqinisekisile ukufa kwabantu abayisithupha ngakubize ngengozi ehlasimulisa umzimba . Ngenkathi abakwa-ER24 befika endaweni yesigameko, bafike sekukhona amathimba abhekene nezokutakula. Kade sebekwazile ukutakula izidumbu zamadoda ayisithupha akhalakathele emgodini wesitamkoko kusho yena.Abanye kubikwa ukuthi abalimalanga kakhulu.UNgqongqoshe wezokuVikela kuleli uNkk Nosiviwe Mapisa-Nqakula, usedlulisele ukuzwelana kwakhe nezihlobo zabashonele kulesi sigameko.Khona manjalo kufe isosha elilodwa ekuqaleni kwaleli sonto ngenkathi iloli ebelithwele ithangi libandakanyeka engozini. NgoLwesithathu kulo leli sonto, kuphinde kwaminza isosha ngenkathi libhukuda ebhishi eThekwini.