I-ANC ingase iphenywe kabanzi mayelana nohlelo lwayo lokusabalalisa izindaba ezingekho ngamaqembu aphikisayo ikakhulukazi ngesikhathi kukhankaselwa ukhetho lohulumeni bezindawo nyakenye.I-DA icele i-Independent Communications Authority of South Africa (Icasa) nenhlangano esingatha ukhetho kuleli, i-Independent Electoral Commission (IEC), ukuba benze uphenyo. Zombili lezi zinhlaka izolo zithe zizolubheka lolu daba. I-IEC ikugcizelele ukuthi lolu daba izolubheka emhlanganweni wayo ozayo. Singakuqinisekisa ukuthi sibe nomhlangano namalungu e-DA emahhovisi ethu eCenturion, kusho i-IEC. Ithimba le-DA beliholwa umholi wayo uMnuz Mmusi Maimane, i-IEC yona ibiholwa uSihlalo wayo uMnuz Glen Mashinini, kusho le khomishini.Ithe umhlangano wabo ubusukela kwisigameko esenzeke ngo-Agasti nyakenye. I-IEC ingakuqinisekisa ukuthi uMaimane uphinde wathatha ithuba lokuthi azwakalise isikhalo sakhe ngemibiko engesilo iqiniso esatshalaliswa i-ANC, kusho i-IEC.UMaimane uthe i-IEC ithembise ukuthi izophenya ngesenzo se-ANC sokusabalalisa izindaba ezingekho.Ilungu lePhalamende le-DA uNksz Phumzile van Damme licele i-Icasa ukuthi nayo yenze uphenyo ngalezi zinsolo.Kodwa i-Icasa inqabile ukuphawula yathi ayiphenyi ngezinto eziphuma emaphephandabeni.I-Icasa inxuse uNksz Van Damme ukuba afake isimangalo ukuze isibheke. Isikhulu se-Icasa uNksz Nomvuyiso Batyi sitshele amalungu ePhalamende ukuthi bona balawula ukusebenza kwemisakazo kuphela. I-ANC isolwa ngokuqala lo mkhankaso wayo ngaphambi kokhetho lohulumeni basekhaya.Umbutho kuthiwa ngalolu hlelo wawuhlose nokuqoqa imali engu-R50 million, uphinde uvundulule namahlazo ngamaqembu aphikisayo.Usomabhizinisi uNksz Sihle Bolani ubopha i-ANC ufuna * -R2.2 million athi ayimkhokhelile wona ngomsebenzi eseyenzele wona othinta lo mkhankaso.Okhulumela i-ANC uMnuz Zizi Kodwa akatholakalanga ukuthi aphawule izolo.