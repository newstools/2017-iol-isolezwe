UMnuz Elisha Langa (32) usaphithene ikhanda ngemuva kokugaya ngeloli uthumbu wakhe u-Akhona Ngcebo Langa, ngeSonto ebusuku. Izolo, uLanga utshele Isolezwe ukuthi inhliziyo yakhe isankenketha nezinyembezi zisalokhu zigobhoza kusukela kwenzeke lesi sigameko. ULanga onebhizinisi lokwakha ama-blocks kwakhe uthe ubehambisa amablocks kweminye imizi njengoba ejwayele uma kungamaSonto. Uthe indodakazi yakhe kade idlala nezinye izingane emini yabe isilala ngaphansi kukaseyili okumbozwa ngawo ama-blocks, wangayibona. ULanga uthe uhambe njengenjwayelo ngaphezu kukaseyili engazi ukuthi kukhona ingane yakhe ngaphansi. Esebuya kohambisa ama-blocks ufice omakhelwane begcwele kwakhe, bamkhombisa isidumbu sengane yakhe ngaphansi kukaseyili, ishayisekile. Kuhlale kuthiwa indoda kayikhali kodwa ngikhalise okwengane encane sengifica kugcwele omakhelwane emzini wami bengikhombisa ingane yami ngaphansi kukaseyili igayekile futhi isishonile. Kube nzima ukubhekana nokuthi ngizibulalele mina ingane yami, ngahamba ngaphezu kwayo ngeloli, ngangakwazi nokuyizwa, kusho uLanga. Uthe ngabe basayifuna namanje indodakazi yakhe ukube enye ingane encane ebidlala nayo ayizange idonse umuntu omdala ngengalo izomkhombisa. Ingane ebidlala no-Akhona ibingakwazi ukukhuluma kodwa ibilokhu idonsa udadewethu ukuthi azobona ngaphansi kukaseyili. Kuthe uma sebeyilandela bewuphakamisa, indodakazi yami yatholwa isishonile, kusho uLanga. Ubenabantwana abayisithupha. Unina ubekhona endlini ngesikhathi kwenzeka lokhu, naye uphazamiseke kakhulu. Ukubona ingane yakho ikulesi simo akulula, kusenzima kuwo wonke umuntu ekhaya, kusho uLanga.Bewumndeni uthe bakhethe ukusheshe bayifihle namuhla ingane. Amaphoyisa ase-Muden abiziwe endaweni yesehlo. Okhulumela amaphoyisa KwaZulu-Natal, uCaptain Nqobile Gwala, uthe kuvulwe idokodo ngokushona kwengane.