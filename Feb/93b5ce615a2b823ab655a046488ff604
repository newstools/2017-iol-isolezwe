IGXEKIWE iNkosi yesizwe samaXhosa, uMpendulo Zwelonke Sigcawu, ngenkulumo yayo ethi iNingizimu Afrika ayikakulungeli ukuba nomengameli wesifazane.USigcwawu wenze inkulumo ngoLwesibili phambi kukaDkt Nkosazana Dlamini Zuma omunye wababhekwe kwesobumengameli njengoba i-ANC izobamba ingqungquthela yokukhetha ubuholi bukazwelonke ngoDisemba.UDkt Dlamini Zuma ubehambele esigodlweni sikaSigcawu, eNqadu, eWillowvale, eMthatha.Uma uDkt Dlamini Zuma engaphumelela engqungqutheleni kaDisemba uzoba ngumengameli wokuqala wesifazane we-ANC nokungambeka ethubeni lokuba ngowezwe uma uKhongolose ungawina ukhetho lukazwelonke ngo-2019.USihlalo weNdlu yobuHoli boMdabu KwaZulu-Natal, Inkosi Phathisizwe Chiliza, izolo ukugxekile ukuphawula kukaSigcau wathi bekungalindelekile kumuntu osesihlalweni sakhe. Sidumele futhi siphoxekile ngenkulumo yeNkosi, iNkosi uSigcawu siyayihlonipha kodwa lokho ekwenzile kuyehlisa isithunzi ngoba manje sekumele ilokhu iphendulana nosopolitiki, kusho uChiliza.Uthe Inkosi kumele iyazi indawo yayo. Ipolitiki iyofika idlule kodwa ubukhosi buyohlale bukhona, yingakho amakhosi kumele abe ngaphezulu kwepolitiki, kusho uChiliza.UChiliza uthe iNkosi bekumele ibingelele kuphela bese iyazithulela.Okhulumela i-ANCWL KwaZulu-Natal, uNkk Nomagugu Simelane-Zulu, uthe abayizwa kahle inkulumo yeNkosi ngoba iyashayisana nomthethosisekelo wakuleli. Inkululeko yezwe lethu yalwelwa abantu besilisa nabesifazane ngokulingana, thina siyakholwa wukuthi abantu besifazane banawo amandla okuthi bahole izwe, kusho uNkk Simelane-Zulu.UNkk Simelane-Zulu uthe abaqondi ukuthi uSigcawu inkulumo ayenzile ubeyisusela kuphi. Siyabonga ukuthi uhulumeni we-ANC ngo-1994 wenza ukuthi abantu besifazane nabesilisa balingane, usho kanje.NgoLwesibili uSigcawu ulibeke ngembaba elokuthi leli zwe alikakulungeli ukuholwa ngumuntu wesifazane. Uphinde wakhwela wadilika ebuholini bukaZuma. Izwe lethu alikakulungeli ukuthi libe nomengameli wesifazane ngoba ngisho omengameli esibe nabo bonke abangamadoda abakakufezi abakufisayo, ukuguqula isimo sezwe lethu, ucashunwe esho kanje.Uthe akanaso isiqiniseko ngobuholi bukaDkt Dlamini Zuma wathi ukumfaka esikhundleni kungaba yinhlekelele. UDkt Dlamini Zuma wesekwa yilabo abasohlangothini lukaMengameli Zuma olungahambisani nePhini likaMengameli, uMnuz Cryil Ramaphosa.Amalungu e-ANC abephume ngothi lwawo kukhona nawo phiko lawabesifazane ezolalela uDkt Dlamini Zuma echaza ngamaqhinga akhe okubeka abantu basemakhaya eqhulwini ezinhlelweni zezomnotho.