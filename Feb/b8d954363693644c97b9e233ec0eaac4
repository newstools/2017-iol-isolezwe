Emasontweni amabili edlule siqale ngokuhlaziya uphawu lwe-Aquarius okungolweshumi nanye kweziyishumi nambili kwiZodiac (lapho kutholakala khona izilwane eziphathelene nokuhlaziya i-Astrology) okunguphawu lwabantu abazalwa kusukela ngoJanuwari 21 kuya kuFebhuwari 20. Kule ngosi sizoqala ngokubheka okwenzeka emkhathini okuthinta umhlaba (planet) nezinkanyezi (stars) ezinomthelela kukho konke okuphila phansi komthunzi welanga. NgoFebhuwari 11, ngoMgqibelo ngo-2.30 ntambama, inyanga izobe ilumbene nelanga (Lunar Eclipse). Lokhu akunamthelela otheni kubantu kodwa kuvame ukuthinta abaholi bezwe ikakhulu inkosi (monarchy) noma umengameli wezwe. NgoFebhuwari 18 inyanga izobe isesigabeni esandulela esokugcina (4th Quarter noma Last Quarter), lesi yisikhathi esihle sokuthi umuntu ngamunye azibheke abone ukuthi yiziphi izinqumo azithathile kuze kube yimanje nangazithathanga. Ngabe zibe namthelela muni empilweni yakhe kule nyanga, yikuphi okudinga ukuba akubhekisise, akuhlaziye ukuze azilungiselele ukuqala kabusha nadinga ukukwenza kangcono enyangeni ezothwasa.Kuleli sonto sizobheka lolu phawu uma kuthintwa ubudlelwane nemikhakha yemisebenzi ehambisana nalo. Njengoba sike sachaza sathi i-Aquarius uphawu lomoya nalaba bantu baziphathisa okwawo. Umoya awuthandi ukuvaleleka endaweni eyodwa, singasho sithi unguzibuse - inkululeko nokungalawulwa yinto emqoka kakhulu kubo. Ukuzibusa kuhle kanti kuphinde kube nomthelela ongemuhle owenza kube nzima ukwamukela kalula omunye umuntu empilweni yakhe ngoba lokho kusho ukuthi kuzomele aphoqeleke ukuthi ashintshe indlela yokuphila aphinde akubekezelele okuyinto elukhuni kuma-Aquarian. Kuvamile ukuthi isicelo sothando siphikiswe ukuze babe nesiqiniseko ngekusasa nezinkomba zokuthi ubudlelwano buya ngakuphi. Njalo uma oyi-Aquarius ekhethe ukuzinikela ebudlelwaneni uba nempatho nokwethembeka okungephikiswe ufuze uzakwabo iCapricon.Imikhakha enomthelela omuhle kumuntu oyi-Aquarian ileyo ekwazi ukumnika ilungelo lokuthi azilawule, azibuse, enze lokho acabanga ukuthi kumele kwenziwe ngesikhathi okumele kwenziwe ngaso ngaphandle kokunikwa imibono eminingi ehlose ukulawula ukuthi wenza ngendlela eyiyona yona yini. Kubalulekile ukuthi uzakwabo nomphathi we-Aquarius emsebenzini akhombise ukuthi uyalethemba ukuthi lizokwenza okulindelekile kulona. Cishe lithi emqondweni walo ngiyeke ngenze ngendlela yami wena uzobona ngomphumela omuhle . Ama-Aquarian amaningi ayasimama emikhakheni ephathelene nezokuxhumana lapho sibala khona umsakazo, ithelevishini, ezokuthutha emabangeni amafushane namade namabhanoyi imbala kuyabathokozisa kakhulu. Singaphinda sibale leyo mikhakha ethinta ucwaningo olujulile olusebenzisa ubuchwepheshe besimanjemanje, amakhompyutha, amaselula, ukuthakwa nokudidiyelwa kwamakhemikhali, nasekwakheni izikhali zenuzi. Lizizwa lithokozile i-Aquarian uma lisebenza kuleyo mikhakha ephathelene nezinhlaka zomphakathi inqobo nje uma lizokwazi ukuxhumana nabantu lilalele izinkinga zabo ukuze liqhamuke nesisombululo esizoba nomthelela omuhle kwabathintekayo nasemphakathini wonkana. Sesiphetha, uphawu lwe-Aquarius lusibonisa ukuthi Umuntu ungumuntu ngabantu njengoba liwuphawu lomuntu - sengathi singakuqonda ukubaluleka kokunikezana ithuba lokuzibonakalisa nokwabelana ngamakhono, ithalente namandla esazalwa nawo. Ngokuzayo sizobheka uphawu lwePisces okuwuphawu lokugcina lweshumi nambili