KUVULWE icala lokushayela budedengu ngemuva kokukhalakatheka kwetekisi esitolo ePinetown izolo ekuseni. Kuphazamiseke ukusebenza esitolo iThe Courier Guy ngesikhathi itekisi okuthiwa ibigijima idudule iveni yalesi sitolo maqede yashaya udonga lwesakhiwo sesitolo. Kule tekisi kuvele ukuthi bekunabagibeli abebephuthuma edolobheni. Okhulumela amaphoyisa KwaZulu-Natal uColonel Thembeka Mbhele uthe amaphoyisa asePinetown aphenya icala lokushayela budedengu. Kulimale abantu abayisithupha kule ngozi, baphuthunyiswe esibhedlela. Icala lokushayela budedengu livuliwe nophenyo luyaqhubeka. Akekho oboshiwe, kusho uCol Mbhele. Izolo, kuthintwa abaphathi balesi sitolo ucingo lwakhona lubanjwe ngumsebenzi othe basavalelene emhlanganweni. Lo msebenzi ongathandanga ukudalulwa igama uthe basinde ngokulambisa ngesikhathi le tekisi iqonda ngqo lapho besebenza khona. Besingalindele lutho ngesikhathi itekisi iqhamuka ngesivinini ishaya isakhiwo sethu. Kube yinhlanhla nje abasebenzi abanye bebesanda kusuka lapho kushayise khona itekisi, kusho lo msebenzi. Okhulumela abezimo eziphuthumayo bakwaNetcare 911 * -Athlenda Mathe uthe bafike abanye abagibeli betekisi sebekhishwe ngabasebenzi bakulesi sitolo. Sifike endaweni yesigameko itekisi ishaye udonga. Sithole ukuthi itekisi idudule iveni ebizimele, ngesikhathi iqhamuka ngenhla ngesivinini, ize yayoma ngalo udonga. Abasebenzi bakule ndawo bese bebasizile abantu babakhipha etekisini. &quot;Bayisithupha abantu esibalaphile ngaphambi kokubaphuthumisa ezibhedlela, kusho uMathe. Khonamanjalo kulimale abantu abane izolo emgwaqweni uMara eSiphingo ngesikhathi kubanjwa inkunzi kwesinye isitolo esikule ndawo. Abezimo eziphuthumayo babiziwe endaweni yesehlakalo kanti banike usizo oluphuthumayo laba bantu abebelimele base bephuthunyiswa esibhedlela. Isolezwe lithole ukuthi laba bashaywe yizigebengu ebezizama ukubamba inkunzi ngo-2 emini. Izigebengu kuthiwa zihambe zilambatha kulesi sitolo.Amaphoyisa aseSiphingo ayaphenya ngesigameko.