LINGASE livalwe ibhishi labantu ababhukuda benqunu, iMpenjati Beach ePort Shepstone emva kwemizamo yoMvikeli woMphakathi yokuhlanganisa izinhlangothi ezingaboni ngaso linye okuyinhlangano yabefundisi kule ndawo, nenhlangano ezibiza ngeKZN Naturalists efuna ukuba abantu bavunyelwe ukubhukuda bebhushuzela.UMnuz Oupa Segalwe oyisikhulu esiphezulu ehhovisi loMvikeli woMphakathi, uthe iphini likaMvikeli woMphakathi * -Advocate Kevin Malunga, uphothule ubufakazi bophenyo ngaleli bhishi ngesonto eledlule. Ekuqaleni inhloso kwakuwukuthi kuhlaliswe izinhlangothi ezithintekayo ndawonye kuxoxiswane ngalolu daba. Kodwa kwathi emva kokuba lokhu kungenzekile, ithimba eliphenya ngalolu daba lathatha isinyathelo salo sokuba lenze olwalo uphenyo, kusho uSegalwe.Uthe ukuthi leli bhishi lizovalwa noma liqhubeke nokusebenza, konke kuzolawulwa wumbiko wokugcina okulindeleke ukuba ukhishwe wuMvikeli woMphakathi khona maduze nje.Uthe njengoba kube nzima ukuhlanganisa lezi zinhlangothi ezibangayo, kuzokuba lukhuni ukuthi leli bhishi liqhubeke nokusetshenziswa.NgoDisemba nyakenye uMasipala iRay Nkonyeni okukhona ngaphansi kwalo leli bhishi, wacela ukuba kungenelele uMvikeli woMphakathi kulolu daba emva kokuba inhlangano yabefundisi nemele abafuna ukubhukuda benqunu iKwaZulu-Natal bengazange babone ngaso linye ngalolu daba.