UKUTHANDAZELWA kwabantu emasontweni ngabefundisi ngezinye zezinto ezamukelekile futhi ezilindelwe ngabasuke benezinkinga.Kodwa uma lowo muntu esedudulwa ngumfundisi amshove phansi noma amdlikizise wena owabona abantu uma belwa, ngezinye zezinto ezishiya imibuzo ethi ngabe lokhu kuseyindlela evela kuMdali yokuthandazelwa yini.Abefundisi abenza lokhu basuke bebiza igama likaJesu ngokungahlonizi. Nakuba abanye babefundisi bekwenza lokhu ngeqholo lokuthi basuke bephulukisa abantu, uMbhishobhi Vusi Dube webandla eThekwini Community Church (ECC), uthi kumele bahlolisiswe abefundisi abenza lokhu. Ogulayo ubekwa izandla, hhayi ngendluzula le esisetshenziswa. Futhi umuntu uyaphila ngokumkhulekela ngaphandle kokuthi uze umthinte, kusho uDube.Ngokwakhe, akukho eBhayibhelini lapho kubhalwe khona ukuthi umuntu akathanqazwe phansi uma ethandazelwa. Uthi lezi yizindlela nje zokuzakhela udumo lezo. Akuhlukene nokuthi usuke usumqedela umuntu uma usumdudula ngendlela okuyaye kwenzeke ngayo. Abanye abantu abaphindeli kulawo mabandla. Kukhona nami engibaziyo abake baya khona kodwa bangaphindela ngoba bethi bathola ukuhlukumezeka, kuchaza uDube.UDkt Hamilton Nala wesizwe soMnala, uthe kuyena akuyona inkinga ukuphephetha nokududula abantu bathanqazeke phansi uma ebathandazela. Mina ngisetshenziswa uNkulunkulu. Kuyenzeka ngibaphephethe bawe bonke esontweni, futhi ngiyabaphusha bawe. UNala uthi usuke engakwenziswa wukuthi usuke efuna ukubukwa kodwa usuke eyalelwa umoya kaNkulunkulu.NgokukaNala, okubalulekile ukuthi uma abantu sebephephethiwe okanye baphushwa, bayaphila yini.Uthe akumele sivalele imisebenzi yamandla kaNkulunkulu ngokusebenzisa iBhayibheli ngoba uJesu uthi abakholwa nguye bayokwenza imisebenzi emikhulu ukwedlula yena. Uyazi mina ngike ngishaye abantu ngempama baphile? Kodwa akuyona into engiyisophayo leyo, izifikela ngaleso sikhathi kimina bese ngiyayenza, kusho uNala.Ubuze ukuthi uma kukhona abakusolayo akwenzayo ukuthi akukuhle uma ethandazela abantu ngalolu hlobo, yini edala ukuthi abantu bagcwale ngobuningi babo esontweni lakhe ukwedlula izindawo zokwelaphela zodokotela .Uthe yingakho yena esontweni lakhe kukhona isexwayiso esithi umuntu uthandazelwa ngemibandela yokuthi uma kwenzeka elimala okanye kwenzeka okuthile ngenkathi ethandazelwa, ibandla ngeke liquliswe ngalokho. Kungcono ungangeni esontweni lami uma ungahambisani nalokho, echaza.UFata Smangaliso Mngadi webandla lamaRoma aKhatholika, uthe izimo zenkonzo nezikamoya ziyehluka.Uthe indlela umoya osebenza ngayo, wehlukile nendlela umphumela wakhona oyiyo ovamise ukuthi kube yizimanga ezenziwe umoya. Ngokujwayelekile akusho ukuthi abantu kumele baze badudulwe bawe uma bethandazelwa. Ukusebenza nokukhulekela abantu kuyehluka, usho kanje uMngadi. Ebuzwa ukuthi iBhayibheli liyakuvuma yini ukuba abantu bakhulekelwe ngalolu hlobo, uthe: Akube yilona iBhayibheli elibahlulelayo ngezenzo zabo. UMbhishobhi Nathi Zondi webandla iTruevine Family Church, ukugcizelele ukuthi ukubekwa izandla uma ukhulekelwa, kusuke kwenele.Ngokwakhe, noma umuntu ungazange umbeke izandla kwasanhlobo ngenkathi umkhulekela, nalokho kusalungile. Izwi leNkosi liyakugqugquzela ukukhulekela abantu ngokwezidingo zabo. Ukubekwa kwezandla kwabagulayo ngenye yezindlela ezenzekayo njengoba neTestamente elisha lichaza. Uthe kuyenzeka kodwa abanye abantu bawiswe wukuthi basuke bevele benamadimoni okanye behlaselwe yimimoya emibi. Ngisho kuthiwa lowo muntu ugulela ukufa usethwelwe ngohlaka, mnikeze inhlonipho, ungenzi noma kanjani kuyena ngoba nakhu uthi usegulela ukufa, kuxwayisa uZondi.