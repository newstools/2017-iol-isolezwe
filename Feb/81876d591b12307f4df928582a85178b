IPHUTHUNYISWE esibhedlela inamanxeba okudutshulwa indoda (23) emuva kokuba uyise evuke umbhejazana wadubula ebhekise kuyona nabafowabo edinwa wukuthi bathathe ugandaganda wakhe ngaphandle kokumazisa ngeSonto.Umndeni kasomabhizinisi wakwaNzimande eWatersmeet, ngaseLadysmith, usashaqekile ngemuva kokuthi evulele ngenhlamvu ebhekise emadodaneni akhe amathathu ngenxa yokuthi alande ugandaganda wakhe kamakhelwane lapho okuthiwa wayewushiye khona ngaphambi kokuba anyamalale. Uyise (65) , kuthiwa ubesenyamalale isikhathi esingaphezulu kwenyanga. UMnuz Siyabonga Nzimande (40), oyindodana, uthe ngesikhathi uyise edubula kulimale kanzima umfowabo omncane ophuthunyiswe esibhedlela. Sitshelwe ngumakhelwane ukuthi ucela sizolanda ugandaganda wasekhaya ngoba usunesikhathi eside wahlala egcekeni lakwakhe. Siyile ukuyowulanda kanti kuzothi sesibuya sihlangane nobaba obehamba ngemoto. Uthe ubani othe masithathe ugandaganda wakhe lapho abewubeke khona maqede wadonsa isibhamu, wadubula kusho uNzimande.Uthe bazamile ukubaleka kodwa uyise ubelokhu edubule njalo ebhekise ngakubona, kwadubuleka umfowabo ongumagcino, uMnuz Senzakahle Nzimande ophuthunyiswe esibhedlela. Uthe kusize ukuthi isibhamu siphelelwe yizinhlamvu nokuthi bakwazi ukusondela kuye bamphuca sona. Sesiyamesaba kakhulu, sikholwa wukuthi kukhona okungahambi kahle kuyena. Simbambe kwaze kwafika amaphoyisa, sase sivula icala lokuzama ukubulala. Ungumuntu onolaka, ohlale enempi, ungathi wabulawa ngomndeni wakhe ngoba akahlali nathi nomama, uyahamba azibuyele uma esethanda, kuqhuba uNzimande.Kuthiwa isibhamu abedubula ngaso ngesikankosikazi wakhe esasikade silahleke eminyakeni edlule. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuthi icala elivuliwe esiteshini samaphoyisa esiseLanglagte. Kuvulwe icala lokuzama ukubulala nelokutholakala nesibhamu esingekho emthethweni. Kuboshwe owesilisa ogcine engeniswe esibhedlela ngemuva koku-khala ngezinhlungu emlenzeni. Uqashwe ngamaphoyisa, kusho * -Captain Gwala.