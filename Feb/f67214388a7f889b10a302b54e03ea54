KUSUKE esinamathambo ngeledlule ngenkathi kuthiwa umfundisi wase-Anglican Church KwaMakhutha ushaye ngempama nangesibhakela, waphinde wakhahlela emankwahleni elinye lamalungu amaDodana kuleli bandla. Kuthiwa bebebanga ukuthi lizivatheleni izingubo zamaDodana ngoba wamtshela ukuthi angazigqoki.UMnuz Sizwe Hlatshwayo oyilungu lamaDodana, uthi ushaywe nguMfundisi Thulani Sipho Goge besenkonzweni egatsheni eliseFolweni ngeSonto eledlule. Umfundisi wangimisa ukuthi ngingagqoki kusukela ngo-Agasti ngonyaka odlule emuva kokuba ngingenelele kade ephoxa umama ongumsizi wakhe phambi kwabazalwane begcwele esontweni, kusho uHlatshwayo. Uthe wazifakela isigcwagcwa emuva kokuba ebuze uMfu Goge ukuthi kungani engamcelanga unina bakhulumele eceleni uma kukhona angakwenzanga ngendlela kunokuthi abukise ngaye phambi kwabantu.Uthe ngalelo langa uMfu Goge wamthembisa ukuthi uzomphihliza ngewisa uma eqhubeka nokungenelela kulolu daba. Ngibone kuhamba isikhathi eside ngingagqoki ngaze ngabona ukuthi ayikho le nto. Ngizitshele ukuthi ngizogqoka ngenkani ngoba angibizwanga nguyena kodwa ngabizwa nguNkulunkulu,&quot; kuchaza uHlatshwayo. Uthe wagqoka ngenkani izevatho zamaDodana umfundisi wangabi khona esontweni.Ngeledlule uthe uphinde wazidlubha izevatho kanti umfundisi uzokuba khona esontweni. Ngeledlule esontweni uthe uMfu Goge wathi akazikhumule izevatho yena wanqaba. Uthe: Ngimtshelile ngathi akalethe uR450 wami angethenga ngayo lezi zevatho, wangakwazi ukuwubuyisa. Emuva kwalokho uphakamise izwi kwaze kwezwa nabanye abazalwane ngoba besikhulumela kwenye indlu.&quot;Uthe ngenkathi esefulathela ephuma emnyango, umfundisi wamshaya ngezibhakela wambhanqa nesicabha, wamkhahlela nasemankwahleni. Uthe uhambile ethi uyovula icala emaphoyiseni, athi ngeke akwazi ukulivula, kunalokho akaye enkantolo ayokwenza incwadi yesivimbelo senkantolo ukuthi angamsabisi futhi angasondeli kuye. Uthe njengomuntu obuya sekuhambe isikhathi ekhaya akakaphumeleli ukuya enkantolo njengoba le nto yenzeke ngeSonto. Okungiphatha kabi wukuthi kunabathile ebandleni abathi lo mfundisi akaqali ukwenza into efana nalena kumalungu ebandla, kuzikhalela yena.Uthe unovalo ngendlela lo mfundisi aziphatha ngayo ngoba ngelinye ilanga uzoshaya isalukazi simelwe yinhliziyo sishone.Ngenkathi leli phephandaba lifika esontweni lakuleli bandla, litshelwe ukuthi akekho.Elibafice khona bathe kuyenzeka nje ngenhlanhla afike kodwa isikhathi esiningi uhambela abantu abagulayo asebekhulile.Ucingo lwakhe ithimba laleli phephandaba olunikezwe lona belukhombisa ukuthi lumatasa ngaso sonke isikhathi uma ulushayela. Imiqhafazo uMfu Goge athunyelelwe yona kwiselula yakhe akayiphendulanga. Size sayoshicilela.