LILOKHU ligobhoze njalo igazi ehostela lezidubedube iGlebelands njengoba izolo ngabo-2 ntambama kudutshulwe amadoda amathathu kwafa eyodwa kanti amabili aphuthunyiswe esibhedlela, iPrince Mshiyeni Memorial elimele kanzima.Isolezwe lifice abantu bemi izixongololo kodwa uma kusondelwa kubo bengafuni nokuphawula ngokuthi kwenzekeni nokuthi umufi ngubani.Abesilisa bebevele babuke izintatheli emehlweni bazithulele uma bebuzwa ngomufi kanti abesifazane bathe bayasaba ukusho igama likamufi. Imithombo yeSolezwe engathandanga ukudalulwa iveze ukuthi umufi ubeqoqa imali ematekisini aseGlebelands futhi kungenzeka ukuthi ukubulawa kwakhe kuhlangene nezindaba zamatekisi.UCaptain Carmen Rhynes obhekele ezokuxhumana emaphoyiseni aseMlaza uthe bathole ukuthi ngabo-2 ntambama kugasele amadoda amabili e-block 53 endlini engunombolo 11. Amadoda angaziwa avulele ngenhlamvu emadodeni amathathu ahlala enamba 11. Kushone indoda eyodwa edutshulwe ekhanda kanti amabili aphuthunyiswe esibhedlela enamanxeba okudutshulwa emzimbeni, kusho uCaptain Rhynes.Uthe abasolwa basagcwele izinkalo futhi akekho oseboshiwe ngalesi sehlakalo.Ithimba leSolezwe lifice umfowabo kamufi nodadewabo abathe okwamanje yibona kuphela abakhona kodwa abakwazi ukukhuluma kungangcono uma intatheli ibuya ngakusasa (namuhla).Isishoshovu esibhekele amalungelo abantu, uNksz Vanessa Burger, sithe kufanele kuqiniswe ezokuphepha eGlebelands ngoba kuvamise ukuthi kube neveni eyodwa yamaphoyisa aseMlaza yize uMvikeli woMphakathi wayekubeke kwacaca ukuthi kufanele kuhlale kuqashiwe.Uveze ukuthi kwa-block 52 nakwa-53 kuhlala abantu abasolwa ngokuba yizinkabi futhi amaphoyisa kumele aphenye ngalokhu.