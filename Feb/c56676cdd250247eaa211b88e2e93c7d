LIHOXISIWE icala lowesilisa obesolwa ngokubulala ehostela laseMlaza, iGlebelands.UMnuz Sithembiso Mkhize obesolwa ngokubulala uMnuz Bongani Mthembu obulawe ngo-2015, utshelwe ukuthi icala abebhekene nalo lokubulala lihoxisiwe eNkantolo yeMantshi eMlaza, izolo. Ezinsukwini ezingaphambili kungene leli cala, uMbuso wawuthe unofakazi ababili abathi bazibonela isigameko. Ngokuqhubeka kwecala uMbuso uveze ukuthi awukaxhumani nalabo fakazi. Izolo inkantolo iveze ukuthi inkantolo yesifunda ilichithile leli cala ngoba bungekho ubufakazi. UMkhize ubengaphandle ngebheyili ka-R20 000.Ngemuva kokuphuma kwesinqumo ngecala lakhe uMkhize uzwakalise ukuthi akazizwa ekhululeke ngokwenele yize ekujabulela ukuthi kubonakale ukuthi akazange ambulale uMthembu. Ukubekwa kwami leli cala kudidise abaningi ebengisondelene nabo, abanye kwabahlukanisa phakathi. Abantu bagcine sebedideka bezitshela ukuthi ngakwenza ngempela lokhu obekuthiwa ngakwenza. Okunye okungiphatha kabi wukuthi ngeke kuphinde kuphele emqondweni womndeni kaMthembu ukuthi ngake ngasolwa ngokumbulala ngibe ngisukelwa ngento engekho. Uthe ubelokhu enalo ithemba lokuthi kuyogcina kuvelile ukuthi akathinteki ekufeni kukaMthembu ababehlala naye eBlock R nobengomunye wabangani bakhe. Uphinde waveza ukuthi akazizwa ephephile njengoba ethe ngoMsombuluko kugasele amadoda abehlomile ngesikhathi behleli nabanye abahlali bakuleli hostela. Uthe la madoda abaleka ngoba esebonile ukuthi basheshe bawabona. Kusukela kuqale unyaka sekubulewe abantu abathathu kuleliya hostela okubalwa kubo owesifazane okuthiwa ubulawe ngumlisa owake waba yisoka lakhe, kwabulawa umlisa obeyisoka lakhe nokuthiwa wayekhona ngesikhathi lona wesifazane ebulawa. Ngeledlule kubuye kwabulawa omunye umhlali wakuleliya hostela.