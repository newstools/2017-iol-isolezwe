UZOFAKA isicelo sebheyili ngesonto elizayo umfundisi osolwa ngokudlwengula izingane zabafana KwaNgcolosi, eHillcrest.Umsolwa (21) uvele okokuqala eNkantolo yeMantshi ePinetown kanti ubefake ikhanda phansi ngesikhathi engena enkantolo ebigcwele phama.Uboshwe ngamaphoyisa aseHillcrest, ngoLwesihlanu, eseGugu Dlamini Park, eThekwini, ngemuva kokufunwa uthuli ngamaphoyisa ngecala asolwa kulo lokudlwengula nokuqabula izingane zabafana okukhona phakathi kwazo eneminyaka engu-8.Leli cala lihlale enkantolo isikhathi esingaphansi kwemizuzu emihlanu, labe selihlehliselwa uLwesithathu oluzayo okungusuku lapho ummangalelwa kulindeleke ukuthi afake khona isicelo sebheyili. Akabuzwangwa ukuthi uyalivuma noma uyaliphika yini leli cala kanti uMshushisi uNkk Veraysha Moodley uthe uMbuso uzosiphikisa isicelo sebheyili ngenxa yokuthi leli cala lisesigabeni samacala abucayi. IMantshi uThabani Buthelezi ibe isilihlehlisa icala ukuze umsolwa afake ngokusemthethweni isicelo sebheyili. Lo mfundisi uboshwe engazelele ngesikhathi ezohlangana nomunye umfundisi eGugu Dlamini Park kanti umthombo weSolezwe obukhona ngesikhathi eboshwa uveze ukuthi ngesikhathi ephoswa imibuzo uveze ukuthi uthandana nabanye abantu besilisa.