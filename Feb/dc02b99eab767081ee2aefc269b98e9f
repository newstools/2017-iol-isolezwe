UKUNGABI nasikhathi kwabantu kulezi zinsuku kwenza bafune ezinye izindlela zokuthola omaqondana, okubalwa ne-Online Dating engenisile nakwabamnyama.Le ndlela okusetshenziswa kuyo i-Internet ukuthola umaqondana, kuthiwa iyisisombululo kwabafuna uthando.UNkk Phindile Grootboom ongumeluleki wezindaba zothando nemishado ongumbhali wencwadi abayihlanganye nomyeni wakhe ethi Love Isn t For Cowards, uyavuma ukuthi ingenisile i-Online Dating. Impilo yesimanje iyaphoqa ukuthi abantu bafune ezinye izindlela zokuthola uthando ngenxa yokuba matasa. Abanye bafuna ukuthola omaqondana abayile nto abayifunayo kunokuba bahlangane nomuntu abangamazi emgwaqweni. Kwi-Online Dating uthola umuntu omfunayo ngoba uyabhala azichaze nokuthi ukumuphi umkhakha wokusebenza. Uveze ukuthi okunye okwenza abantu bakhethe le nkundla ikakhulukazi abesifazane, wukuthi abesilisa abasasheli njengakuqala nabo abanezizathu ezahlukene ngalokho. Iqiniso lisekutheni ngisho ungaphumelela kanjani empilweni kodwa uyamdinga umaqondana. Abanye bangena kulezi zinkundla ngoba bexakekile ngempela befuna umuntu abazohlekisana naye. Kwezinye izinhlanga akulona ihlazo ukufuna umaqondana kulezi zinkundla futhi abanye baze bashade betholane khona. Kwabamnyama abanye bayesaba ukuthi kuzoba sengathi baxakekile othandweni, kusho uNkk Grootboom. Uxwayisa abalandela lezi zinkundla ukuthi baqaphele ngoba abanye bangena kuzona ngenhloso yokuzoganga. Ugcizelela nokuthi kumele uzinike isikhathi ukubuza konke ofuna ukukwazi ngomuntu ngaphambi kokuhlangana naye. Uthe akumele uzifake kakhulu othandweni nomuntu ongakahlangani naye. Yize abanye besuke bezichazile ezinkundleni, uthe kumele ukulindele ukuphoxeka ngoba kungenzeka nokuthi uhlangane nomuntu ongeyona lento obuyibona.Uthe akubona abesifazane kuphela abangena kulezi zinkundla kodwa nabesilisa abangasakholelwa ekusheleni bukhoma. UMnuz John Manyike oyiNhloko yeFinancial Education kwa-Old Mutual uthe abasebenzisa lezi zinkundla kumele baqaphele ngoba kukhona namaqola afuna imali kuzona. Uthe abantu akumele bavikele inhliziyo kuphela kodwa nephakethe labo. Baningi asebeqolwe izimali ngenxa ye-online dating. Asikukhuthazi ukuthi uthumelele umuntu imali ningakazani ubuso nobuso noma ngabe senixhumene kanjani nge-internet. Kumele uqale uvule amehlo uma umuntu esekhuluma ngemali ungakamazi, kusho uManyike.NgoMashi wonyaka odlule kwatholakala umkhonyovu we-Internet obusetshenziswa ngabathize befuna uthando kanti bangamaqola abathathe * -R70million kwabesifazane abahlukene abangabodwana, abafelokazi nabadivosile. Kuma-website ahlukene abafuna uthando kuyagcizelelwa ukuthi okwenzeka ngaphandle kwalezi zinkundla akuhlangene nabasunguli awo. Amathiphu okuphepha kwi-Online Dating: Ungakhiphi imininingwane yakho yangasese okubalwa i-akhawunti yasebhange. Gwema ukuhlanganela endaweni ecashile ngosuku lokuqala nomaqondana. Makube khona owaziyo ngokuhlangana kwenu ukuze azi uma kunenkinga. Ungakhiphi imininingwane ngezingane zakho nomndeni wakho ningakazani kahle. Ungamniki ikheli lalapho ohlala khona umuntu ningakazani kahle.