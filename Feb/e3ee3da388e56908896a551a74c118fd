KUSOLWA ukuthi ubebalekela osomatekisi umshayeli wemoto okushone kuyo ababili ngoMgqibelo eVryheid emuva kokuba ehlelwe ingozi. Abazibonele ingozi yenzeka bathe umshayeli wemoto ubesanda kusuka edolobheni eVryheid egibelise abantu wase ebalekela osomatekisi abesaba ukuthi bazomxakazisa. Omunye naye othe ingozi yenzeke phambi kwakhe ubhale kuFacebook esola osomatekisi ngokudala ingozi.Kuthiwa abantu bezimoto ezincane abasavumelekile ukucosha abantu abacela ukugitsheliswa kule ndawo ngoba kukhuthazwa ukuthi bayogibela emarenki.Okhulumela iRoad Traffic Inspectorate KwaZulu-Natal, uNksz Zinhle Mngomezulu, uthe ngeke akwazi ukuqinisekisa isizathu sengozi ngoba abawutholanga umbiko wokuthi umshayeli ubebalekela osomatekisi. Umbiko esiwutholile wukuthi zine izimoto ezithinteke kule ngozi okukhona kuzo namaveni amabili. Amaveni amabili abezama ukugwema imoto encane, enye yashayisa udonga lwebhuloho lukhakhonkolo enye yashayisana nemoto encane okushone kuyo ababili abebephakathi. Ebantwini ababili abashonile bekukhona nowesifazane, kusho uNksz Mngomezulu. UMnuz Boy Zondi, uSihlalo wenhlangano yamatekisi iSantaco, uthe akezwanga lutho ngengozi okusolwa osomatekisi ngayo. Kwenye ingozi ehlukile kushone indoda kwalimala abane engozini eLion Park, eMgungundlovu, ngoMgqibelo ntambama. UMnuz Werner Vermaak wakwa-ER24 uthe abezimo eziphuthumayo bafike imoto isele yodwa bonke abebephakathi ibachithe ngesikhathi igingqika. Indoda itholwe maduze nemoto isishonile. Amanye amadoda amabili nowesifazane abengalimele kakhulu. Bona batholwe buqamama nemoto balashwa maqede bangeniswa esibhedlela eNorthdale naseMediclinic. Bekukhona nengane elinganiselwa eminyakeni emibili nayo etholakale ebangeni eliwu-20 m kusuka lapho kwenzeke khona ingozi, kusho uVermaak. Uthe obedlula uthe uzwe kukhala ingane waya kuyo ezama ukuyihlenga bengakafiki abezimo eziphuthumayo. UVermaak uthe ingane ithole imihuzukwana yangeniswa esibhedlela. UCaptain Nqobile Gwala, okhulumela amaphoyisa esifundazweni, uthe kuvulwe icala lokubulala ngokungenhloso. Uthe indoda eshonile ineminyaka ewu-32. Uthe kasikakaziwa isizathu esidale ingozi.