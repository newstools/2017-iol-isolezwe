UKHUNGATHEKILE umphakathi wasesigcemeni sakwaV eMlaza ngemuva kokutholakala kwamawele abafana eshonile elinye lishumpulwe ikhanda. Amawele okusolakala ukuthi abesanda kuzalwa atholwe ekupulasitiki kadoti ngoMgqibelo ntambama.Ngokusho komunye womakhelwane oseduze nendawo ekutholakale kuyo amawele, ongathandanga ukudalulwa, babone abantu begcwele emgwaqweni eduze nesonto lamaRoma elikuso lesi sigceme. Sithuke kwaphela nasozwaneni uma sifika sithola ukuthi abantu bangunge izingane ezingamawele, ebese zivele zishonile, elinye lishumpulwe ikhanda. Bezifihlwe epulasitikini omnyama wokufaka udoti. Asazi ukuthi ikhanda lolunye usana lishonephi. Kusolakala ukuthi upulasitiki ukhishwe yizinja emgqonyeni kadoti. Akwaziwa noma yizinja yini ezilidlile ikhanda, kusho umakhelwane.Uveze ukuthi umfana walapho izinja zihambise khona upulasitiki uhlabe umkhosi ngesikhathi ethi ubheka phakathi epulasitikini obuphethwe izinja wazithela kula mawele. Uqhube wathi kungenzeka ukuthi bese kunesikhathi zilahliwe lezi zingane njengoba iloli elilanda udoti elijwayele ukufika njalo ngoLwesine lingazange lifike. Izinja bese ziqala ukugcwala eduze nalapho udoti ubekwa khona.Okhulumela amaphoyisa KwaZulu-Natal uKaputeni Nqobile Gwala uthe kuvulwe icala lokulahla izingane ezisanda kuzalwa. Amaphoyisa ayaphenya emuva kokutholakala kwezingane ebese zishonile zifakwe epulasitikini esigcemeni sakwaV eMlaza ngoMgqibelo ntambama, kusho uGwala.Uphethe ngokuthi bekungakaboshwa muntu.