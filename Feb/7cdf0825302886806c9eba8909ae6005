UGWETSHWE iminyaka engu-20 owesilisa waKwaDukuza ngecala lokubulala intombi yakhe wayiphonsa emgodini wendlu encane. UZweli Ntaka (38) wabulala intombi yakhe, uNksz Zanele Nxumalo (34), ngo-Okthoba 2015 kodwa isidumbu sayo satholakala ngoJanuwari 2016. UNtaka ugwetshwe eNkantolo eNkulu yaseThekwini kuleli sonto. Ugwetshwa nje nguyena owavula icala lokulahleka kwentombi yakhe ngo-2015 ngemuva kokuduka kwayo. Icala lokulahleka komuntu lavulwa esiteshini saKwaDukuza, kwabe sekuvela obunye ubufakazi obuthi intombi igqitshwe emgodini wendlu encane engasasebenzi kubo kaNtaka. Amaphoyisa avula icala lokubulala, uNtaka waboshwa. Icala likaNtaka beliqulwa eNkantolo yeMantshi KwaDukuza. Libe selidluliselwa eThekwini nokuyilapho egwetshwe khona. Ibamba lomkhuzi wamaphoyisa KwaZulu-Natal, uMajor-General Bheki Langa lincome umsebenzi wabaphenyi kuleli cala. UNksz Nxumalo waKwaMaphumulo walahleka ngo-22 Okthoba 2015, evakashele umndeni wesoka lakhe KwaDukuza. NgoJanuwari 2016 amaphoyisa anikela kubo kaNtaka afike avundulula amathambo kaNksz Nxumalo.Lokhu akwenza ngemuva kokuthi uNtaka etshele omunye umngani wakhe ukuthi uNksz Nxumalo amfihle ethoyilethe uyamhlupha . Umngani wabikela amaphoyisa ngalokhu. Ngelanga uNtaka alandwa ngalo amaphoyisa kubo, unina, uNkk Lindiwe Ntaka (60) waquleka washona egcekeni. Unina kaNtaka kwavela ukuthi wayezophonswa ngemibuzo amaphoyisa ngokubulawa kukaNksz Nxumalo nokugqitshwa kwakhe.