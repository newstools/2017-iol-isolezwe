SEKUPHELE amasonto amabili ebhuquza ekhaya umfundi wakwaGrade 12 eRichmond okuthiwa uxoshwe wuthishanhloko ngoba eyisitabane, egqoka nomfaniswano wabafana.U-Amanda Shelembe (18), ofunda eNdala High kuthiwa usephila ngokuzivalela endlini emuva kokuphoxwa wuthishanhloko wesifazane phambi kwabanye abafundi. Lo mfundi ongenabazali kuthiwa wagcina esikoleni ngoJanuwari 28 njengoba abafundi baGrade 12 bebefunda nangoMgqibelo. Udadewabo omdala, uNksz Noxolo Shelembe uthe umfundi akasafuni ngisho ukudla selokhu kwenzeka lesi sigameko. U-Amanda siyasazi isimo sakhe kusukela ebuncaneni bakhe ubephila le mpilo. ENdala wafika eyofunda uGrade 8 uthishanhloko owayekhona samchazela ngesimo sakhe. Kusukela lapho ubegqoka umfaniswano wabafana kungekho nkinga, echaza.Uthe uthishanhloko wesifazane osolwa ngokumxosha wafika ngo-2015 esikoleni kodwa akaze abe nenkinga nendlela agqoka ngayo * -Amanda.NgoMgqibelo kuthiwa wayehamba nabanye abafundi egcekeni ngesikhathi uthishanhloko emtshela ukuthi akahambe esikoleni abuye eseyintombazane. Ingane ifike ekhaya ikhala ithi uthishanhloko uthe izokwandisa umkhuba omubi wobutabane esikoleni. Ngaya ngawo uMgqibelo esikoleni ngizama ukuyokhuluma nothishanhloko wangichitha wathi nami ngivuna ingane ngobutabane. Uthe yena ufikele ukuzoqondisa isikole, kusho uNksz Shelembe.Indlela athi lubahlukumeze ngayo lolu daba, uNksz Shelembe uthe usebuya kosonhlalakahle abamkhombe emahhovisi abahloli abathembise ukumthinta kodwa lutho. NgoMsombuluko waya esikoleni wangamfica uthishanhloko. Izolo, akakwazanga ukuphindela ngenxa yokuxineka. Isolezwe litshelwe ngumfundi ukuthi uthishanhloko nayizolo ubesamile ekutheni akabuye mhla wagqoka njengentombazane. Kuthintwa uMnuz Lungisani Ngubo onguMgcinimafa wesigungu esilawula isikole, uphikile ukuthi umfundi uxoshelwe ubutabane. Esikwaziyo wukuthi ubengomunye wabafundi abaxoshelwe ukutholakala nensangu esikoleni. Abanye babuyile nabazali babuyela esikoleni. Ngeke sikuvumele nathi ukucwaswa komfundi ngoba siyazi uMthetho-sisekelo ukhuthaza ukwamukelwa kwawo wonke umuntu, kuchaza uNgubo.Okhulumela uMnyango wezeMfundo esifundazweni uMnuz Sihle Mlotshwa uthe umfundi uxoshwe ngoba egqoke umfaniswano wabafana. Esikuthole esikoleni wukuthi umfundi utshelwe ukuthi akobuye agqoke isiketi, aanqaba. Kuvele nokuthi unomkhuba wokufuna ukungena ethoyilethi labafana nathi esingakukhuthazi ngoba kungadala izinkinga. Odabeni lwesimo eyisona akekho onelungelo lokuxosha umfundi ngenxa yempilo ayiphilayo. Sikhulumile nabahloli ukuthi umfundi abuyele esikoleni, akunalutho noma egqoke ibhulukwe inqobo nje uma kuwumfaniswano wesikole, kusho uMlotshwa.