KUTHIWA usewuqalile umkhankaso wakhe awuqhuba umshoshaphansi uNgqongqoshe ehhovisi likaMengameli, uMnuz Jeff Radebe, njengoba kuyiwa engqungqutheleni yokukhetha ubuholi obusha be-ANC ngoDisemba.URadebe ngoMgqibelo ubeseBervely Hills Hotel, eMhlanga, ehlangene nalabo abahola umkhankaso wakhe KwaZulu-Natal.Bekungokokuqala uRadebe ogaqele isikhundla sobumengameli ehlangene nabaholi bomkhankaso wakhe ngokusemthethweni eKZN.URadebe odabuka eThekwini usembangweni oshisa phansi noDkt Nkosazana Dlamini Zuma, iPhini likaMengameli uMnuz Cyril Ramaphosa, uNksz Baleka Mbete noDkt Zweli Mkhize.Ithimba lakhe uRadebe bese livele liziqalile izinhlelo zokuthi anganqoba kanjani ngaphambi kokuthi azifikele mathupha ezoxoxa nalo ngempelasonto.Umdidiyeli womkhankaso kaRadebe KwaZulu-Natal okhulume neSolezwe kodwa wacela ukungadalulwa ngenxa yezizathu zepolitiki ukuqinisekisile ukuthi uNgqongqoshe ehhovisi likaMengameli ubekhona eThekwini ezohlangana nabo. Ufikile uBhungane (Radebe) sambikela ukuthi umkhankaso uhamba kanjani, unxuse ukuthi senze izinto ngendlela efanele singatatazeli, kusho umdidiyeli. Uthe yonke indawo lapho befika khona bayayihlokoloza indaba kaRadebe, wengeza ngokuthi abantu abaningi bakhombisa ukungabi nankinga ngaye.Uthe manje bahlela ukuhambela nakwezinye izifundazwe. Uqhube wathi akhona nakwezinye izifundazwe amaqabane abaphusha nawo umkhankaso kaRadebe.Umhlaziyi wezepolitiki ozimele kwiXubera Institute, uMnuz Xolani Dube, uthe kubo bonke abaholi okuvela amagama abo yena ubona uRadebe kunguye ongayisa i-ANC phambili. URadebe akanamachashaza njengabanye abaholi abanga nabo abafana noDkt Dlamini Zuma noRamaphosa, usho kanje.Uthe uDlamini Zuma uke wathinteka enkohlakalweni efaka iSarafina ngesikhathi esanguNgqongqoshe wezeMpilo kuleli. URamaphosa yena ushaywa yindaba yaseMarikana njengoba esolwa ngokuthi waba nesandla ekubulaweni kwabavukuzi khona, kusho uDube. Uthe uRadebe ngamava akhe anawo ekuholeni i-SACP ne-ANC angakwazi ukubumba umbutho.