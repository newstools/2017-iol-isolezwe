AMAPHOYISA aKwaZulu-Natal asedonse ngendlebe abanikazi bezimoto ngobungozi obungadalwa wumkhuba wokupaka emakhosombeni uma bephole nezithandwa zabo noma nabangani. Lesi sexwayiso sabakwasidlodlo silandela inqwaba yezehlakalo ezibikiwe eSikhawini lapho abantu bedunwa khona izimoto bepake ezindaweni ezisehlane. Kuthiwa lezi zigameko iningi lazo zenzeka ebusuku lapho umshayeli esuke ekhethe ukuyopaka ehlathini nothandiweyo wakhe. Okhulumela amaphoyisa, uCapt Nqobile Gwala, wenze isibonelo ngomunye umlisa owayeshaywa wumoya nesithandwa sakhe kwelinye lamakhosomba. &quot;NgoJanuwari 23 ngezithuba zo-8.30 ebusuku, owesilisa oneminyaka engu-27 wayezipholele nesithandwa sakhe emotweni iRenault Clio, ePort Dunford, Esikhaleni ngesikhathi ephucwa imoto. Uthe lo mlisa wabhozomelwa amadoda amabili ayehlome ngezibhamu. &quot;Babakhomba ngesibhamu babashovela ezihlalweni ezingemuva, bashaya bachitha nabo babashiya phakathi nehlathi, ngenhlanhla ababalimazanga, kuchaza uCapt Gwala. Kwavulwa icala lokudunwa kwemoto esiteshini saseSikhaleni. UCapt Gwala ucele abantu ukuthi uma befuna ukuyozipholela, mabapake izimoto zabo ezindaweni eziphephile nezisobala.