UNGQONGQOSHE wezokuThuthukiswa koMnotho, ezokuVakasha neMvelo KwaZulu-Natal, uMnuz Sihle Zikalala, udonse abantu baseKZN ngendlebe wathi kabayeke ukurentisa izitolo kwabokufika ngoba lokhu kwenza bangabi neqhaza elibonakayo ekuthuthukisweni komnotho.UZikalala usho lokhu engqungqutheleni i-4th KZN Economic Council ebiseNkosi Albert Luthuli International Convention Centre (ICC), eThekwini, ngoLwesihlanu. Sinxusa abantu bakithi ukuthi bapheze ukurentisa ngezitolo ngoba lokhu kwenza bangabi neqhaza elibalulekile emnothweni. Sinohlelo olubizwa nge-Bulk Buying lapho abanikazi bezipaza bezothenga ngentengo ephansi impahla abayidinga emabhizinisi abo. Uma berentisa izitolo kusho ukuthi ngeke babe neqhaza elibalulekile emnothweni, kusho uZikalala.Ugqugquzele abantu bakuleli ukuthi bahlalisane ngokuthula nabantu bokufika.Uthe bazohambela zonke izifunda KwaZulu-Natal babheke amabhizinisi abhalise ngokusemthethweni nalawo ahweba ngokungemthetho. Osomabhizinisi abazotholakala behweba ngaphandle kwezimfanelo ezidingekayo bazobhekana nomthetho akukhathaleki ukuthi ngabakuleli noma ngabokufika, kusho uZikalala. Uthe bazobhekelela bonke osomabhizinisi - abadayisa emgwaqeni, abamababhizinisi eyimifelandawonye, abezipaza, osomabhizinisi abancane nezinkampani ezinkulu. Mayelana nokuphendula Ithala, libe yibhange likahulumeni, uZikalala uthe ngokuhamba kwesikhathi bafuna ibhange kube ngelombuso kodwa basalandela imithetho ethile. Okwamanje Ithala lifake isicelo sokuthi libe nelayisensi efana neyamabhange amakhulu, esithemba ukuthi sizoyithola ungakapheli unyaka. Kuyiqiniso ukuthi sifuna Ithala libe yibhange likahulumeni futhi sizoqhubeka nokwenza iziphakamiso zokuthi libe yibhange lombuso uma sesithole ilayisensi efana neyamanye amabhange. I-4th KZN Economic Council ibihanjelwe ngabamele izinhlangano zomphakathi, abamele abasebenzi, osomabhizinisi, abameli nabamabhange ahlukahlukene.UMnuz Anton Krone ongungoti kwezomnotho uzithintele iziqandi ethi akahambisani namabhizinisi ayimifelandawonye ngoba uma sekuphuma imali yoxhaso abantu bayahlukana, ibhizinisi liwe.UMnuz Sthembiso Madlala, obemele umphakathi, uthe amabhizinisi ayimifelandawonye kawawiswa wukukhishwa kwemali kodwa abanikazi bawo badinga ukuqeqeshwa ukuze impilo iqhubeke.Amazwi akhe enanelwe nguMnuz Chris Gina we-Cosatu.