USEPHUTHWE ukuqala enyuvesi nonyaka umfundi waseLovu onenkinga kamazisi kusukela ngonyaka odlule. UNosipho Mhlongo (18), obefunda uGrade 12 eSiyabonga Secondary School, bekumele enze unyaka wakhe wokuqala eDurban University of Technology (DUT) kodwa impilo imile emuva kokuba ingalungiseki ekamazisi. Elandisa Isolezwe uNosipho, uthe ubenaso isitifiketi sokuzalwa esinenombolo kamazisi kodwa inkinga yaqala sekumele ashaye umazisi. Ngabhalisela ukubhala uGrade 12 ngenombolo kamazisi esesitifiketini ngase ngayoshaya umazisi eSiphingo. Kuthe ngiyowubheka ngathola ukuthi kukhona osebenzisa inombolo efana neyami. Bekulokhu kuthiwa angibuyele emahhovisi oMnyango wezaseKhaya kodwa ngingalutholi usizo. Ngigcina ukuya khona ngonyaka odlule kwathiwa kumele ngishaye esinye isitifiketi sokuzalwa ngithole nenombolo entsha, echaza.Uthe wanikezwa ifomu okuthiwe akayigcwalise wadidwa ukuthi ibhalwe ukuthi yisicelo sesitifiketi sokushona. Lo mfundi othe ubelokhu egqigqa nabazali bakhe abakhathazekile ngalolu daba, wanqaba ukushaya isitifiketi sokuzalwa esisha ngoba bekuzomdalela inkinga njengoba inombolo kamazisi anayo ikhona nasesitifiketini sikaGrade 12.Ubuye wathola khona emnyangweni ukuthi inombolo yakhe kamazisi esesitifiketini ayisasebenzi. Ubefake isicelo emikhakheni emithathu eDUT waphendulwa kowodwa, zayima emthumeni sekumele aqedele ukubhalisa ngenxa yenkinga kamazisi. Kumanje ngihleli ekhaya ayikho into engiyenzayo. Kubuhlungu ukubona abanye ontanga ebesifunda nabo befunda emanyuvesi. Eyami impilo imile ngoba ngeke ngikwazi nokufuna umsebenzi ngingenawo umazisi. Kuyacaca ukuthi ngeke ngisakwazi ukufunda kulo nyaka ngoba zonke izikhungo seziqalile ukufundisa, kusho uNosipho.Isolezwe libhale i-email ngoFebhuwari 3 ngodaba lwakhe layithumela kuMnuz Cyril Mncwabe oyiMenenja yoMnyango wezaseKhaya esifundazweni egcine ingaphendulwanga. Ekhunjuzwa ngayo ngoLwesihlanu uthumele umqhafazo wathi umatasa embuthanweni weCabinet Lekgotla wathembisa ukubuye aphendule, okushaye isikhathi sokuloba engaphendulanga.UNosipho utshele Isolezwe ukuthi emasontweni amabili edlule uke wathola ucingo kozibize ngomsebenzi womnyango wathembisa ukuthi bazoluphenya udaba lwakhe.