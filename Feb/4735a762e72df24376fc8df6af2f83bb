INKAMPANI ebhekene nokunakekelwa kwamehlo ithi ingagwemeka inkinga yokuhlushwa amehlo ezinganeni uma zisheshe zihlolwa zisencane.AbakwaDynamic Vision bathi akulula ukuthi ingane isheshe ibonakale ukuthi inenkinga yamehlo yingakho kumele ihlolwe ngudokotela. UMnuz Ruahan Naude, oyisikhulu esiphezulu kwaDynamic Vision, uthe ingane ingaqala ukuhlolwa amehlo isenezinyanga eziyisithupha ukuqinisekisa ukuthi ayinayo inkinga. Uthe kumele iphinde ihlolwe uma isineminyaka emithathu nangaphambi kokungena esikoleni. Ingaphinda ihlolwe njalo emuva kweminyaka emibili uma isisesikoleni. Inkinga yamehlo ingagcina idala ukuphazamiseka kwengane esikoleni uma inganakwanga. U-80% wokufundwa yingane esikoleni udinga ukuthi isebenzise amehlo okungayiphazamisa uma inenkinga yawo. Uma ingane ingaboni kahle ingahluleka wukufunda nokubuka okubhalwe ebhodini, kuchaza uNaude.Uthe izimpawu ezingakhombisa ukuthi ingane inenkinga yamehlo kungaba ukufifiyela uma ifunda noma isondele eduze. Ukukhala ngekhanda nokuluma kwamehlo kungezinye zezimpawu. UNaude uthe ucwaningo lwabo lukhomba ukuthi * -60% wezinkinga zabafundi esikoleni udalwa inkinga yamehlo. Uthe amehlo aphazamisa ngisho kwezemidlalo. Mayelana nezingane ezinenkinga yamehlo uthe zingathengelwa izibuko ezivikela amehlo elangeni nasekukhanyeni. Echaza ngezibuko ezigqokwa yizingane uthe kumele zingabi ugqinsi ukuze zingasindi. Kudingeka udokotela ayihlole amehlo ingane ukuze ithole izibuko eziyifanele. Siye sincome izibuko ezakhiwe ngeTrivex, ezingasindi kodwa ezingasheshi nokuphuka. Ingane ingaqala ukufaka izibuko inezinyanga eziyisithupha kodwa akhona nama-contact lenses ayisipesheli enzelwe izingane okumele ashintshwe emuva kwezinyanga ezintathu, kusho uNaude.