UMKHULU oneminyaka engu-69 ugwetshwe yiNkantolo yeMantshi yaKwaDukuza iminyaka engu-45 ngamacala okudlwengula abazukulu. Lo mkhulu waseGlendale, KwaDukuza, igama lakhe okungavumelekile livezwe ngenxa yokuhlobana nezisulu, ngecala lokudlwengula abazukulu bakhe ababili abaneminyaka ephakathi kuka-9 no 11, okwenzeka ngo-2014. Kuthiwa ubejwayele ukubabiza abazukulu ngesikhathi onina besemsebenzini bese ebanukubeza. Kuthiwa lokhu ukwenze izikhashana ephindelela kwaze kwaba ubanjwa umakhelwane othathe udaba walubika konina bezingane.Ngesikhathi izingane zibuzwa, kuthiwa zavuma ukuthi umkhulu ubezigila umkhuba, udaba lwabikwa emaphoyiseni idokodo layiswa ophikweni lwamaphoyisa KwaDukuza olubhekele udlame lwasemindenini, ukuvikelwa kwezingane namacala aphathelene nezocansi ukuze kuphenywe.Ummangalelwa wabekwa amacala okudlwengula. Ngesikhathi esaboshiwe, kuvele enye ingane engumakhelwane wakhe eneminyaka engu-13 etshele uthisha wayo ukuthi nayo yadlwengulwa ummangalelwa ephindelela. Waphinda wabekwa elinye icala lesithathu lokudlwengula. UKhomishana wamaphoyisa osabambile KwaZulu-Natal uMajor General Bheki Langa uthe kuyaphoxa ukuthi abantu okulindeleke ukuthi bavikele, bathande izingane kodwa kube yibona abazihlukumezayo. Singumphakathi, kungumsebenzi wethu ukuvikela abaholi bethu bakusasa. Sithanda ukugqugquzela imiphakathi namalungu emindeni ukuthi baqhubeka babike lezi zenzo ezinobulwane emaphoyiseni, kusho uLanga.