UMA ungakaze ulenge esiphambanweni sakwaSars ngicela uthule ngoba awazi lutho. Kulabo abazi imivimbo nezingozi abazigqenywa nguSars, baqonda kahle ukuthi ngikhuluma ngani uma ngikhuluma ngalesi silwane esingenalo uzwelo. Okubi kakhulu ngoSars wukuthi ufana nesipoki esikuklinya abantu bangaboni. Umuntu oxakwe wuSars uhlala ethithibele ungaze ucabange ukuthi unokugula okuthile kanti uSars umbambe ngobhongwane uthi uyamkweleta. Omunye umngani wami ngahleka uma ethi uSars ufana nokufa othi ukwesaba kodwa ube uhlala uhamba nako zonke izinsuku. Uma ungazi ungazitshela ukuthi awaziwa kwaSars kodwa liba linye ilanga lokushayisana ngezifuba noSars ubone ukuthi kade waziwa. Ngalowo mzuzu uSars usuke eseshona evumbuka ekujaha ubaleke kuze kuguge izithende zezicathulo.MaSolezwe okaVolos akakhulumi iphutha uma ethi uSars ufana nesishozi lapho kudlalela khona izulu. Le ngxabano engapheli ephakathi kukaNgqongqoshe wezezimali uMnuz Pravin Gordhan nomphathi wakwaSars uMnuz Tom Moyane, ingubufakazi bokuthi kwaSars kusehlane lezivunguvungu. UNgqongqoshe uGordhan useneminyaka aphuma esikhundleni sokuhola uSars kodwa namanje kusathiwa kunemibuzo eqaqambisa ikhanda okufanele ayiphendule ngezinto ezenzeka esaphethe khona. Umbuzo okufanele uzibuze wona ngothi njengoba izikhulu zakaSars zikwazi ukwakhelana uzungu zizodwa wena ubuyini ungumuntukazana? Uma kusha emithini emanzi enjengoMalema wena ubuyini ngoba uSars wadla amapulazi nemizi kaMalema kwangaba ndazalutho?Kulabo abangakaze bamkwelete uSars ngifisa bazi ukuthi kungcono ukukweleta umashonisa kunokukweleta uSars ngoba uyazithathela imali. Uma usebenza ukweleta uSars uvele abambe uhhafu womholo wakho engaxoxisananga nawe akubuze ukuthi uzokwazi yini ukuphila uma ebamba isamba esithile?Kuyiqiniso ukuthi intela kufanele ikhokhwe kodwa akufanele kucoboshiswe abantu baze bahluleke nawukondla imindeni yabo. Okufike kube kubi kakhulu, wukuthi uSars unenhliziyo eqinile kwala ngisho umuntu esefika ezikhalela ethi uyasinda umthwalo athweswe wona avele anganakwa.Uma kungenziwa ucwaningo kungavela ukuthi baningi abantu abahlukunyezwa uSars baze bashone. Umthetho kaSars umbamba ungamdedeli umuntu ngokuthi umshayele ucingo ubusuku nemini uthi akakhokhe zingakapheli izinsuku eziyisikhombisa. USars akanqeni ukuthi athi ufuna umkhokhele * -R90.000 zingakapheli izinyanga ezimbili. Uma uthi uvakashela amahhovisi akhona uthi uyozicelela ushwele wokwelulelwa isikhathi sokukhokha ufike uchazelwe imfishimfishi engakusizi. Uma uSars ekubona ukuthi unenkinga uyehluleka ukumkhokhela, akasoze aphonsa intambo akusize uphume ungacwili, kunalokho uthatha itshe alibeke ekhanda lakho ukuze ucwile ingunaphakade.OkaVolos uthi kufanele ngabe kade sakhiwa isibhedlela noma umtholampilo oseduze namahhovisi akwaSars ngoba abantu abaningi bavukwa yizifo uma uSars usubabambe ngobhongwane. Kuke kuthi umuntu nimazi eziphilela nithi niyezwa kuthiwe usebanjwe yiBP. Uma sekutholakala imbangela yale BP engasalawuleki kuvele ukuthi umuntu wenkosi uxakwe nguSars ompheke ngobhojwana. Uma kungathiwa abantu abaphumele obala kungavela ukuthi kweminye imizi inkonzo yasekamelweni ayenzeki ngenxa kaSars oqede imizwa. Kuyiqiniso elingephikwe ukuthi ayikho induku yomuntu wesilisa engavuka ebe ebhizi ecabangana nesikweletu sakwaSars. Ngamanye amazwi singathi uSars lona ungumuwisi wezinduku zamadoda ngoba ngisho ungachatha uyaqhubeka nokushaya udaka uma isikweletu sakwaSars singaphelile.