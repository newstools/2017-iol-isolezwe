USHAYA phansi ngonyawo uSihlalo we-ANC eWaterloo ku-phase 2 owayeyikhansela uMnuz Mxolisi Ndzibomvu, uthi ngeke aphume ehhovisi adedele ikhansela elisha le-DA elanqoba ukhetho lohulumeni basekhaya kule ndawo ngoba leli hhovisi balithola lisesimweni esingesihle balilungisa.UNdzibomvu, obemashelwa ngumphakathi obuveva ufuna izikhiye zaleli hhovisi ngodli ngoLwesihlanu, utshele Isolezwe ukuthi akayi ndawo kuleli hhovisi yize i-ANC yahlulwa okhethweni. Uthe i-ANC inemvume ebhalwe phansi yokusebenzisa le ndawo. Asiphumi la ngoba le ndawo sisebenzela kuyo sisiza umphakathi ngazo zonke izinto ozidingayo. Asikwazi ukutshelwa yiqembu eliphikisayo ukuthi senzeni, kusho uNdzibomvu.Ubekusho lokhu engaphakathi kule ndawo iWaterloo Community Centre, kunequlu labe-ANC ebelimeseka ligqoke izikibha zikaKhongolose. Ebuzwa ngezinsolo ezenziwe umphakathi ezithi usephendule leli hhovisi kwaba elikaKhongolose, uthe balithola libheda kakhulu. &quot;Leli hhovisi lanikelelwa umphakathi yinhlangano ethile yaphesheya kodwa langanakwa muntu. Salilungisa thina ngemali yethu njengoba selikulesi simo esikahle manje, kusho uNdzibomvu. Ikhansela elisha, uMnuz Johnson Chetty, lithe likhathazekile ukuthi i-ANC inqabe nendawo okufanele ngabe isiza umphakakathi iyenze ihhovisi layo. UChetty uthe abantu bayaphoqeleka ukuba bagibele baye eVerulam ukuze bethole usizo. Indawo yomphakathi eyanikelwa abantu baphesheya kodwa manje ithathiwe, nezinkampani ezifuna ukuletha uxhaso azikwazi ngoba kunombango wezepolitiki, kusho uChetty. UMnuz Vusimuzi Khwela obehola umphakathi, uthe sebekhathele ukubona indawo yomphakathi yenziwa ihhovisi leqembu lezepolitiki esikhundleni sokuthi kusizakale umphakathi kuyo. Sibanika izinsuku ezimbili ukuthi baphume baphele basinike ukhiye waleli hhovisi ngoba elomphakathi lanikelelwa wona hhayi iqembu labo. UMnuz Desmond Myeza, oyimenenja ehhovisi likaSomlomo womkhandlu iTheku, wamukele incwadi yezikhalo. Ngizomukela izikhalo ngimele uSomlomo ngizoyidlulisela kuye bese ephendula ngemuva kwamasonto amabili, kusho uMyeza.