ISITOBHA esizakhele udumo sisekuKaizer Chiefs, u -Onismor Bhasera, sisinde kukubi engozini yemoto ngoMsombuluko sisendleleni esuka eZimbabwe siza eNingizimu Afrika lapho sidlalela khona iSuperSport United okuyiyona eqhwakele esicongweni se-Absa Premiership.Ngokwemibiko evela eZimbabwe, namanje abaningi kabakholwa ukuthi uBhasera uphume kule ngozi nemihuzukwana ngemuva kokuthi imoto abehamba ngayo, iBMW, ingene esikhisini wahluleka ukuyilawula yalala amankeyane.Iphephandaba laseZimbabwe i-Herald likhulume noGibson Mahachi, obheke izindaba zikaBhasera, wakuqinisekisa ukuthi umdlali ube nengozi kodwa asikho isidingo sokutatazela ngoba uthole imihuzukwana engatheni. Ukuqinisekisile nokho ukuthi imoto ilimele kakhulu. UBhasera, odabuka eMutare futhi oyidlale yonke imidlalo yeZimbabwe ku-Africa Cup of Nations eseGabon, uvelelwe yile ngozi emgwaqeni iMutare-Masvingo ngemuva kancane kokudlula ebhulohweni elaziwa ngeBirchenough Bridge. Usaye kudokotela ukuze bambheke ukuthi akukho yini okuthintekile ngaphakathi kodwa asikho isidingo sokutatazela. Okungixakile wukuthi nami angazi kwenzeke kanjani ukuthi ahlale amahora ayisikhombisa sekwenzeke ingozi kodwa engalutholi usizo. Uyingozi lo mgwaqo ngoba nathi sesifikile namaphoyisa kuphinde kwenzeka enye futhi ingozi kodwa nakhona kwangalimala muntu, kusho uMahachi ku-Herald.Lokhu kuphinde kwaqinisekiswa nguRobert Marawa ongumethuli wezemidlalo kuthelevishini yena obhale ku-twitter wakhe othi: @robertmarawawa ukuthi: Ngijabule kakhulu ukuthi uBhasera uphume engenamyocu kule ngozi.&quot; Ukuphela kwabadlali bebhola ezingozini zomgwaqo sekuyinsakavukela eNingizimu Afrika njengoba kugcine uMondli Cele weMaritzburg United oshone ngasekuqaleni konyaka odlule kuyona ingozi.