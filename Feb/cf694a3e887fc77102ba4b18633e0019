KHETHANI umhlaba hhayi imali.Lesi sicelo senziwe nguMengameli Jacob Zuma izolo ePhalamende ngesikhathi ethula inkulumo yakhe ngesimo sezwe. Unxuse labo abafake izicelo zokubuyiselwa umhlaba ukuthi kumele bakhethe umhlaba kunemali.Uthe abantu abakhetha imali babhebhezela ubuphofu ngoba imali iyashesha ukuphela kodwa umhlaba ulokhu ukhona. Umhlaba ubuyisa isithunzi futhi wenza isiqiniseko sokuthi umuntu uyangena kwezomnotho. Uma uthole izizumbulu uyazisebenzisa zisheshe ziphele bese usala ungenalutho. Umhlaba yiwona obalulekile. Siyacela abantu bakhethe umhlaba hhayi imali. Ngicabanga ukuthi senza iphutha kwasekuqaleni ngesikhathi sithi abantu mabakhethe ukubuyiselwa umhlaba noma imali, kusho uZuma.Uthe ziningi izinhlelo abazoziletha ezizogqugquzela abantu ukuthi babuyele kwezolimo abalule kuzo olubizwa nge-50/50, lapho umnikazi wepulazi nabasebenzi beba nobunikazi obulinganayo bepulazi.I-50/50 uthe iqeda ubuphofu ngoba ifaka abantu akade bengenamhlaba emnothweni.Ukhale ngokwehla kwesibalo semindeni eyenza ezolimo ethi sisuke ku-2.9 million saya ku-2.3 million . Uphawule nangendaba yokuxhaswa kwabafundi emanyuvesi yisikhwama iNational Students Financial Aid Scheme wathi kunezinto abazozibheka eziphakanyiswe ngabafundi. Bonke abafundi ababexhaswe yilesi sikhwama ngonyaka odlule bazokhokhelwa nakulo nyaka. Ziningi izinto abafundi abaziphakamisile esizozibheka. Sizoyibheka indaba yokuthi kubuyekezwe umgomo wokuthi umfundi abazali bakhe abahola ngaphansi kuka-R122 000 ngonyaka uthola uxhaso. Abafundi bathe incane kakhulu imali ngoba emanyuvesi sekuyabiza. Uthe sebekhiphe cishe * -R32 billion ukuxhasa abafundi, wathi umphakathi kumele wazi ukuthi ezinye zezidingo ezifana nokuhlinzekwa ngamanzi, imfundo yamabanga aphansi kanye nezokuthutha zibaluleke njengokuhlinzekwa kwemfundo ephakeme.Kwezemfundo esemazingeni aphansi uthe bazogqugquzela ukufundwa kwezibalo nesayensi ngoba owayenguMengameli we-ANC uMnuz Oliver Tambo wayenguthisha wezibalo.Ubalule nezinhlelo zokulwa nobugebengu wathi kuzosungulwa uphiko oluzolwa nodlame ematekisini, olulwa nezidakamizwa nendaba yokuqiniswa kwendaba yokusetshenziswa kolibofuzo uma kuphenywa amacala.Uthe indaba yokwehla kwentengo ye-data yinto abazoqhubeka bayilwe.Uqhube wathi bazohambisa inyama yenkomo eChina iminyaka eyishumi, bathumele umango nenyama yengulube eNdiya.