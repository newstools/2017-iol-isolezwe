SELUZOSINGATHWA amaphoyisa uphenyo ngokufa kweziguli ezingu-94 ezishone kulandela ukukhishwa kwazo esibhedlela iLife eSidimeni eGauteng.Lezi ziguli eziphazamiseke emqondweni kubikwa ukuthi zashona kade zisuswa kulesi sibhedlela ziyiswa ezikhungweni zezempilo ezingenzi nzuzo.Ongumxazululi wezempilo uSolwazi Malegapuru Makgoba, uthe basalindele ukuthi kungenzeka sikhule isibalo seziguli ezishonile kulesi sehlakalo njengoba kusenabathile abangase bafike neminye imininingwane ehlobene nokufa kweziguli kule ndawo.UMakgoba ubephawula emva kokuba ededele umbiko wakhe ngophenyo olwenziwe ngokwenzeke kulesi sibhedlela. Lesi kuseyisibalo sesikhashana ngenxa yokuthi kusenolunye uphenyo olwenziwa abathile njengabombutho wamaphoyisa iSouth African Police Services, kuchaza uMakgoba.Uthe kusenezinye izidumbu ezisesemakhazeni esilobe ethe azikahlonzwa, okungenzeka ukuthi zihlobene nesigameko saseLife Esidimeni.Kubikwa ukuthi zingu-27 izikhungo zezempilo ezingabhalisiwe ngokusemthethweni lezi ziguli ezahanjiswa kuzo yilesi sibhedlela.UMakgoba uthe: Kuyamangaza ukuthi munye kuphela umuntu oshone ngokuthi ubeguliswa yisifo esihlobene nokuphazamiseka engqondweni. Ezinye iziguli ezingu- 93, zibulawe wukuthi kade zingenamanzi emzimbeni, uhudo, nokunye.&quot;Uthe uma kungayophenywa ungathola ukuthi bakhona abangawenzanga umsebenzi wabo abavele bayozilalela esikhundleni sokuthi banakekele iziguli, bathole iziguli sezishonile ngakusasa.Emva kokuba kuvele lo mbiko kaMakgoba obenguNgqongqoshe wezeMpilo eGauteng uNksz Qedani Mahlangu usulile kulesi sikhundla.Izinhlangano ezahlukene sezizwalise ukuthi akungapheleli lapho kodwa kuzomele ashushiswe ngalokhu njengomuntu obebhekele ezempilo ukuthi zihambe kahle kulesiya sifundazwe.La maqembu afuna kuphenywe nezikhulu ebezisebenza ngaphansi kukaNkk Mahlangu, nazo zijeze ngokufa kwabantu.