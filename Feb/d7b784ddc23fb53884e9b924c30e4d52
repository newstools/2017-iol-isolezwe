INYANGA yothando siyivala ngoThokozani Somnandi Langa othi akekho ongatshela amakhosikazi akhe ngaye, okungoBoneni noKwenzekile abamkakile. Bezwa yena naye uzwa bona. Uthando yinto echichimayo kubona bobathathu, kubika uBONGIWE ZUMA UKUTHATHA amatshitshi abengakaze athintwe amanye amadoda, kumsize ezintweni eziningi umaskandi wodumo othi akaboni ukuthi ngabe ujabule kanje ukube akazange asithathe isithembu.UThokozani Somnandi Langa uthi uthando nenjabulo yinto echichimayo kuyena namakhosikazi akhe. Uthi uke ezwe abantu bekhuluma ngezinkinga emishadweni noma esithenjini, yena uthi kuze kube manje akakaze abe nenkinga. Indlela izithandwa zakhe ezizwana ngayo iyamangaza. Ngiyazifundisela amakhosikazi ami. Ngihlala ngiwatshela ukuthi angalaleli onompempe nokhoshi abangaqeqeshiwe. USomnandi unamakhosikazi amabili ahlala egcekeni elilodwa KwaGqikazi, oLundi. Washadelwa wuNkk Kwenzekile uMaBasi Langa ngoJanuwari 11, 2010, wathatha uNkk Boneni uMaNqulunga Langa ngo-Agasti 14, 2011. UMaBasi noSomnandi babusiswe ngezingane ezine ezisaphila namawele amantombazane enda. UMaNqulunga naye unezingane ezine noSomnandi.USomnandi uthi imfihlo yakhe yokugcina amakhosikazi akhe esakuthokozela ukuba semshadweni, wukuthi uwanika isikhathi esanele womabili, nokuwanelisa ngakho konke okuyizidinga kumuntu wesifazane. Kwangisiza ukubathatha bengamatshitshi. Abangiqhathanisi namuntu. Izindlela zami engibathokozisa ngazo abaziqhathanisi nezamuntu ngoba bazi mina bobabili, kusho uSomandi ephela yinsini.Uthi ukuthokozisa unkosikazi wakho ngayo yonke indlela yiwona muthi wothando. Ngihlale ngibonga njalo ngoba angizange ngenze iphutha lokulalela imibono yabanye abantu. Ngabashada ngoba ngibathanda futhi ngingafuni ukubaphoxa. Ngangingeke ngikhethe oyedwa ngoba kwakusho ukuthi omunye kuzomele ngithole amaphutha angekho nezizathu zokumshiya engenzanga lutho. Ngabafundisa ukuthi babhekane nami kunanoma yini eyenzekayo babheke mina bangalaleli amadunga-mizi, kusho uSomnandi. Eqhuba uthe ngisho ukuba wusaziwayo akumthikamezi. Akabheki engxenye yize ehlale ekakwe yizintokazi. Nokho lokhu akusho ukuthi uSomnandi usewuvalile umnyango, usangangena nomunye. Akukho okungangivimba ukuthi ngithathe omunye unkosikazi kodwa kuningi esengingakubheka njengesimo somnotho. Impilo yamanje iyabiza futhi kumele kubhekelelwe nezingane. Kumele ziphile impilo engcono.&quot;Uthi indlela ababambisene ngayo, akuyona into engajwayelekile ukuthi ngisho beya edolobheni noma kukhona abayokulungisa, bahambe bobathathu njengomndeni. Ephetha uthe isithembu kuyena asisho ukuba yindoda ewugombela efuna inqwaba yabesifazane futhi enganeliseki kodwa kusho ukuba qotho neqiniso.