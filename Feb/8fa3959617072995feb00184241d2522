UKHONJWA kwesobumeya obengumholi we-ANC KwaZulu-Natal, uNkk Peggy Nkonyeni, oseke waba ngungqongqoshe eminyangweni eyehlukene.Igama likaNkk Nkonyeni, ongowokuzalwa oGwini, owake waba nguNgqongqoshe wezeMpilo, ezeMfundo waphinde waba nguSomlomo esiShayamthetho KwaZulu-Natal, kuvela ukuthi lingelinye lalawo aphakanyiselwe kwesobumeya boMkhandlu uGu.Isikhala seMeya sivuleke ngemuva kokushona kukaMnuz Tolomane Mnyayiza ngoDisemba nyakenye.UMnyayiza ushone ngemuva kokuxinwa wukugula isikhashana.Ethintwa izolo, uNobhala we-ANC eLower South Coast, uMnuz Mzwandile Mkhwanazi, uthe aseya ngasemaphethelweni amalungiselelo okuvala isikhala sikaMnyayiza.UMkhwanazi uthe balindele ukuthi ngoLwesine kube sekumenyezeliwe ukuthi ngubani imeya entsha.Uthe ngenxa yokuthi uMnyayiza ubeyikhansela le-PR ngeke lubekhona ukhetho lokuchibiyela. Okwethu njengesifunda wukuhambisa amagama amathathu ebuholini besifundazwe bese kuba yibo obukhipha isinqumo sokugcina, kusho uMkhwanazi.Uthe ngeke akwazi ukusho ukuthi yimaphi amagama abawahambisile ngoba lokho kuzoba kuwukubukela phansi ubuholi besifundazwe. Angikwazi ukukhuluma ngamagama esiwaphakamisile kwabezindaba sibe sisazoya ebuholini besifundazwe, kusho uMkhwanazi.Isolezwe lithole ngomthombo walo ongaphakathi kwi-ANC ukuthi ubuholi besifunda, iLower South Coast, bufuna uNkk Nkonyeni esikhundleni. Ubuholi besifunda bumhlanganile baphakamisa igama likaNkonyeni, kusho umthombo. Ngaphandle kokuhola i-ANC, uNkk Nkonyeni ungumholi oqavile futhi wamaKhomanisi esifundazweni oseke wabamba isikhundla sokuba nguMgcinimafa.Ukhishwe esikhundleni sokuba nguNgqongqoshe wezeMfundo ngemuva kwezinguquko esiShayamthetho KwaZulu-Natal lapho kwakhishwa khona noMnuz Senzo Mchunu obenguNdunankulu.Ngemuva kokukhishwa kwakhe esikhundleni ubuholi besifundazwe bamfaka esigungwini sabo, wasebenza isikhashana esincane wabe esesula isigubhukane.UNkk Nkonyeni ubesohlangothini lukaMchunu ngesikhathi kuyiwa engqungqutheleni yesifundazwe. Udaba lwaleyo ngqungquthela lusesenkantolo.Okhulumela i-ANC KwaZulu-Natal, uMnuz Mdumiseni Ntuli, akatholakalanga ukuphawula, ucingo lwakhe belukhala lungabanjwa. Imizamo yokuthola uNobhala we-ANC esifundazweni, uMnuz Super Zuma, nayo ayiphumelelanga. Ucingo lwakhe lubanjwe ngomunye umuntu othe usemhlanganweni.NoNkk Nkonyeni akatholakalanga.