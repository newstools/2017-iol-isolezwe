UFUNA izimpendulo emaphoyiseni aseMtshebheni, eNanda umndeni wowesilisa okuthiwa wayiswa amaphoyisa esibhedlela watholwa eseshonile enezibazi zokushaywa.Umndeni kaMnuz Siphamandla Ngcobo uthi akucaci ukuthi ushone kanjani njengoba bathintwa ngamaphoyisa ebabikela ukuthi ulaliswe esibhedlela, eMahatma Gandhi, ePhoenix kodwa bamthola eseshonile enezibazi zokushaywa. Umfowabo uMnuz Sbahle Ngcobo uthe basadidekile ngokushona kwakhe njengoba ehambe ekhaya ngoLwesithathu oludlule base bethola ucingo oluvela emaphoyiseni ebusuku luthi usesibhedlela. Wayehambe emuva kwehora leshumi ekuseni engenalutho. Kuthe emuva kwehora lesikhombisa ebusuku sathola ucingo enombolweni efihliwe luvela emaphoyiseni aseMtshebheni ethi amthole enqunu amyisa esibhedlela. Uma sifika esibhedlela ngakusasa sathola ukuthi useshonile, kusho uNgcobo. Uthe amaphoyisa abatshela ukuthi ayekade embophe ngoba emthole enezinhlamvu ephaketheni lebhulukwe lakhe. UNgcobo uthe kwabamangaza lokhu ngoba umfowabo ubengenasibhamu futhi amaphoyisa aqale athi amthole enqunu. Uthe okubaxakile wukuthi esibhedlela batshelwa ukuthi ufike efakwe inabukeni, kuthiwa ubekhishwa yisisu. Kepha amaphoyisa wona abatshela ukuthi amfice enqunu kodwa abuye alushintsha udaba athi amfice egqokile ase emkhumula wona, kodwa akucaci ukuthi yini eyenze ukuthi aze afakwe inabukeni. Okunye okusimangazile wukuthi udokotela uthe ubelashelwa ukukhishwa yisisu kodwa ubengakha-ndlekile emzimbeni yize kuthiwa ubefike egqoke inabukeni. Ubenezibazi ezihlakaleni okubonakalayo ukuthi zidalwe ukunsinywa ngozankosi, kuchaza uNgcobo. Uthe ngesikhathi befika esibhedlela amaphoyisa abesakhona esebize nemoto kahulumeni elanda izidumbu. Ngokusho kwakhe bebefuna udokotela afakazise ukuthi umfowabo ushone ngenxa yokugula kodwa udokotela wanqaba ukwenza lokhu. Lo mndeni uthe sewuthole udokotela ozimele ukuthi ahlole isidumbu, athole ukuthi yini embulele.Okhulumela uMnyango wezeMpilo KwaZulu-Natal, uMnuz Sam Mkhwanazi, udlulise amazwi enduduzo emndenini kaNgcobo. Uveze ukuthi ngeke banabe ngodaba lokwelashwa kwakhe eMahatma Gandhi njengoba umthetho ungabavumeli ukuthi bakhulume ngezindaba zokwelashwa kweziguli nomunye umuntu. Uthe ngeke baze bakwazi ukukhuluma kakhulu ngokushona kwakhe ngoba lokhu kusaphenywa ngamaphoyisa. UMkhwanazi uthe abangakuqinisekisa wukuthi sekufakwe isicelo sokuthi kucwaningwe isidumbu ukuze kubhekwe ukuthi ubulawe yini njengoba kuke kwenziwe uma umuntu engashonanga ngokugula. Okhulumela amaphoyisa KwaZulu-Natal, uLt-Col Thulani Zwane, ukuqinisekisile ukuthi kuyaphenywa ngokufa kukaSiphamandla ngemuva kokuthi eshonele esibhedlela ehanjiswe ngamaphoyisa. Uthe kulindwe umbiko ngokufa kwakhe ukuze kubonakale ukuthi ngabe yini embulele.