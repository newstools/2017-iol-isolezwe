USHAQEKILE umphakathi kudilizwa isonto ngabasebenzi bakaMasipala behambisana nekhansela lendawo, ngoMsombuluko.Abazalwane bebandla iJesus Miracle Centre International elikwa-J eMlaza kuwadi-78, bakhala ngesenzo esinonya sokucekelwa phansi kwendlu yesonto abakhonzela kuyo, abathi kwenziwe yikhansela lakule ndawo, uNkk Thandi Zuma, ehambisana namaphoyisa kaMasipala weTheku. Isolezwe lifika kuleli sonto, bekumapeketwana njengoba lesi sakhiwo esakhiwe ngothayela besicekelwe phansi kwabulawa namawindi. UMfundisi Muzi Nxumalo waleli bandla uthe namanje basaxakekile ukuthi lesi senzo sokudilizwa kwale ndlu sisho ukuthini njengoba bengakaze batshelwe noma banikezwe incwadi ebazisa ngokuthi bazodilizelwa. Ngitshelwe ngomakhelwane bendlu yesonto ukuthi ikhansela lihambisana nabasebenzi bakaMasipala bayadiliza. Bekungakaze kube khona osazisayo ngaphandle nje kokuthi emasontweni amabili edlule safica indlu esikhonzela kuyo isishaywe isiphambano esibomvu odongeni, nalapho akekho owasichazela ukuthi ngabe lokho kusho ukuthini, kusho uNxumalo.Uphinde waveza ukuthi kunamahlebezi athi uNkk Zuma unezinsolo zokuthi lendlu iphinde isetshenziswe ukubamba imihlangano yezepolitiki okusuke kubhungwa kuyo ngezindlela zokumketula.Uthe awukho umhlangano wezepolitiki osuke wabanjelwa kuleli sonto, futhi ibandla alizihlanganisi nezepolitiki. Elinye ilungu lomphakathi elithe likhonza kuleli bandla, elingathandanga ukudalulwa lithe: Asazi sizokhonzela kuphi, ngoba ikhansela liphathise umyalezo wokuthi liyabuya ukuzoqedela okusalile. Kulesi sakhiwo okuthiwa sakhiwa ngo-R60 000, kuthiwa kukhonza kuso abantu abangaphezulu kuka-300 njalo ngeSonto. Imizamo yokuthola ukuphawula kukaNkk Zuma ayiphumelelanga, ucingo lwakhe belungabanjwa kwahlula noma esethunyelelwa umqhafazo kodwa wangaphendula. UMasipala weTheku uthumele isitatimende esithi: izinsolo zokuthi lendlu yesonto icekelwe phansi azilona iqiniso. Izikhulu zikamasipala nekhansela lendawo babe nezingxoxo nomholi webandla ngalolu daba. Indawo okwakhiwe kuyo leli sonto kuzokwakhiwa kuyo umtapo wolwazi, kodwa izinhlelo zokwakhiwa kwawo bezingakaqali, kusho isitatimende.