IMILE impilo yowesilisa waKwaMashu okuvela ukuthi udonsa iminyaka engu-15 ejele, ngokwemininingwane yamaphoyisa. UMnuz Muzi Langa (36) akakwazi ngisho ukuthola umsebenzi njengoba esephenduke umgodi onganukwanja ngoba kuthiwa uyisiboshwa. ULanga utshele Isolezwe ukuthi bekumele aqale asebenze njengomshayeli esikhumulweni sezindiza, iKing Shaka kodwa kwagcina kungalunganga njengoba bethe abakwazi ukumqasha ngenxa yamacala. Inhliziyo yami ibuhlungu njengoba ngingaqasheki. Wonke umuntu uthi ngiyisigebengu. Angikaze ngiboshwe futhi anginawo amacala. Ngokwemininingwane yamaphoyisa kuvela ukuthi nginenqwaba yamacala okugqekeza nokubamba inkunzi enzeka eGoli. Kuyimanje kuthiwa ngidonsa iminyaka engu-15. Ngithole ngonyaka odlule ngalokhu, kusho uLanga. Kuvela ukuthi amacala enziwa phakathi kuka-2004 no-2009, umenzi wawo wagwetshwa ngemuva kwesikhathi. Uthe umuntu oboshiwe unenombolo kamazisi efana nayakhe yingakho naye ethelwa ngamachaphazelo. Uthe uthole ukuthi isiboshwa lesi sinamagama amane esiwasebenzisayo yize sisebenzisa inombolo kamazisi eyodwa - le efana neyakhe. Angimazi lo muntu oyisigebengu, kade ngichaza kodwa akulungi. Ngiyile naseMnyangweni wezaseKhaya. Khona akuveli ukuthi nginamacala. Inkinga iqala uma sekumele kufakwe izinombolo zami zikamazisi emaphoyiseni. Kuvele kuqhamuke amacala. Abaqashi bayangisaba. Noma ngichaza kuthiwa ngeke bakwazi ukungiqasha ngoba imigomo yabo ayivumi ukuthi kuqashwe umuntu onamacala, kusho uLanga. Isikhathi esiningi uthe usencike kunina, uNkk Fikile Langa ukuze aphile. Indodana yami ifuna ukuzisebenzela iphile impilo yayo manje iyabambezeleka. Kunzima ngoba akekho umuntu ofuna ukuqasha isigebengu. Kuyimanje ngiyizamela ibhizinisi ukuze iqhubeke nempilo, kusho uNkk Langa. ULanga uthe akufunayo ukuba kusulwe amacala asegameni lakhe ukuze akwazi ukuthola umsebenzi. Kuthintwa isikhulu soMnyango wezaseKhaya KwaZulu-Natal, uMnuz Cyril Mncwabe sithe udaba lwamacala asuke evela ezinombolweni zikamazisi wudaba lwamaphoyisa. UCaptain Nqobile Gwala okhulumela amaphoyisa eKZN uthe basazothinta amaphoyisa aseGoli okuyilapho kuthiwa amacala enzeka khona, ukuthola ingqikithi yodaba.