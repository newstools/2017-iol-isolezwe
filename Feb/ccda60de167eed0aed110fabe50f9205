IKHOMISHINI yamaLungelo Abantu isibhalele uMnyango wezeMfundo KwaZulu-Natal ukuthi ucacise ngodaba lomfundi waseRichmond okuthiwa waxoshelwa ubutabane esikoleni.UMnuz Benjamin Ntombela wale khomishini eThekwini uthe balinde umnyango ukuthi uphendule ngodaba luka-Amanda Shelembe (18) ofunda uGrade 12 eNdala High. Udaba luka-Amanda luqale ukuba sematheni ngeledlule emuva kokushicilelwa yiSolezwe elithole ukuthi waxoshwa nguthishanhloko ngoJanuwari 28 wamtshela ukuthi akabuye esikoleni esegqoke isiketi. Nakanjani sizolulandela lolu daba lomfundi ngoba kuwumsebenzi wethu njengekhomishini ukuthi amalungelo abantu ahlonishwe. Silinde impendulo emnyangweni ngalolu daba, kusho uNtombela.Uthe encwadini banqumele umnyango ukuthi lungapheli usuku lwayizolo ungaphendulile. Khonamanjalo umndeni ka-Amanda ubuye udidekile emhlanganweni wabazali obusesikoleni ngeSonto njengoba kuthiwe akangaqhubeki nokugqoka umfaniswano wabafana. Phambilini okhulumela umnyango, uMnuz Sihle Mlotshwa, utshele Isolezwe ukuthi umfundi angaqhubeka nokugqoka umfaniswano wabafana njengoba kuthiwa ubegqoka wona kusukela kwaGrade 8. Nokho umndeni womfundi obusemhlanganweni uthe umhloli ufike wakhuluma okunye.UNksz Noxolo Shelembe, ongudedewabo omdala ka-Amanda ongasenabazali, uthe batshelwe ukuthi kumele babhale incwadi bacele emnyangweni ukuthi umfundi agqoke umfaniswano wabafana. Sididekile ukuthi yikuphi okumele sikwenze manje ngoba izinkulumo ziyashayisana. Ubekhona uthishanhloko kodwa kwathiwa akumele aphawule, no-Amanda ubezolalela kuphela. Umhloli uthe * -Amanda akabuye esikoleni esegqoke isiketi bese sibhalela umnyango incwadi, kusho uNoxolo.Emhlanganweni bekukhona nabamele ihhovisi leGay and Lesbian Community. UMnuz Sibongiseni Khumalo okhulumela leli hhovisi uthe babhalele umnyango bezwakalisa ukungenami ngalolu daba. Kushaye isikhathi sokuloba umnyango ungatholakalanga ukuphawula.