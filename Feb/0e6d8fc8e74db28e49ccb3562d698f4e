KUMISWE othisha ababili besikhungo iCoastal KZN College eMlaza abasolwa ngokucwasa umfundi oyisitabane ngeledlule.Othisha amagama abo asagodliwe bamiswe izolo ngemuva kokuba umfundi uBheka Khanyile efake isimangalo ngokuphendulwa inhlekisa. Isikhungo simemezele lokhu esithangamini nabezindaba izolo lapho uthishanhloko, uMnuz Sibhanana Ndlovu, egxeke isenzo sothisha. UBheka (21) owenza unyaka wesibili kwi-Office Administration utshele Isolezwe ukuthi wayesendaweni edayisa ukudla esikoleni ngoMsombuluko odlule ngesikhathi omunye uthisha ehlekisa ngaye phambi kwabanye abafundi nabasebenzi abahlanzayo. Ngangigqoke ijini engibambayo waqala wakhuluma ngokugqoka kwami ethi ngiyazihlaza. Uthe ngilukeleni wathi angizazi yini ukuthi ngiwumfana ngihlaza nabazali bami. Ngesikhathi ekhuluma abanye othisha bebehleka benosisi abahlaza isikole, kulandisa umfundi.UKhanyile uthe uthisha umtshele nokuthi yena ufundisa abafana namantombazane hhayi umuntu ongazazi ukuthi uyinhloboni. Ngavele ngagoduka ngangabe ngisangena ekilasini ngalelo langa. Ngibikele neSRC yathembisa ukukhuluma nabaphathi besikhungo, kusho yena.Njengoba esebuyele esikoleni uthe ushintshe ikilasi ukuze angafundiswa ngothisha abasolwayo. Uthe ngonyaka odlule wayenemiyeko (dreadlocks) kanti lo thisha osolwa ngokuba ngubhongoza ekumcwaseni wathi akuwona awabafana. Yize ethi uthisha ubuye waxolisa uthe akanelisekanga ngoba ubesambhuqa ethi ubemtshela iqiniso.UNdlovu uthe bayaziqhelisa nalesi senzo futhi bazoqinisekisa ukuthi asiphinde senzeke. Besilinde umfundi amangale ngokusemthethweni bese sithatha izinyathelo. Othisha bazomiswa inyanga behola ngokugcwele kanti kumele babhalele isikhungo emuva kwezinsuku eziyisikhombisa bachaze izizathu zokuthi kungani kumele bangamiswa. Sizoba nezinhlelo zokufundisa bonke abasebenzi bethu kuwo wonke amakhempasi ngokucwasa ukuze kungaphinde kwenzeke okufuze lokhu. Umfundi uzokwelulekwa ngoba siyazi uhlukumezekile, kusho uNdlovu.UMnuz Martin Meyer oyikhansela leDA eThekwini uthe sebehlanganile noKhanyile futhi kabahambisani nokucwaswa kwakhe. Okhulumela iDurban Lesbian and Gay Community, uSbongiseni Khumalo, uthe abaphambene nemithetho yesikole kodwa ngeke bathule uma abafundi becwaswa ngokuba yizitabane.