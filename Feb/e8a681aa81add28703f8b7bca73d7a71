UKUFIKA kombutho wamasosha (SANDF), eThekwini kuvulele abafundi ithuba eliyingqayizivele lokufunda ngemisebenzi engaphansi kwalo mbutho. Amasosha angu-3 000 aqhamuka ezifundazweni ezehlukene, atheleke kulesi sifundazwe ngasekuqaleni kwesonto ezolungiselela umgubho wawo waminyaka yonke, i-Armed Forces Day. Kulindeleke ukuthi kuklonyeliswe amasosha asebenza ngokuzikhandla uma sekuvalwa umcimbi. Le migubho kusuke kuhloswe ngayo ukuqhakambisa iqhaza lombutho, nokuwubonga ngeqhaza lawo ekuvikeleni izwe kuphinde kukhunjulwe namasosha asashona.Abafundi bezikole ezahlukene esifundazweni bebefike ngobuningi babo bethuthwa ngamabhasi bezoncela ulwazi emcimbini obuse-Old Drive Inn eThekwini, izolo. UThembeka Ngubane (15), ofunda uGrade 11 eSukuma Comprehensive School eMgungundlovu, uthe ujabule ngokuhambela lo mcimbi ngoba vele ufisa ukuba yisosha elindiza ngebhanoyi emoyeni. Ngifisa ukushayela amabhanoyi ombutho wezempi, kade ngangilifisa ithuba lokuwabona amasosha ngixoxe nawo. Namhlanje ngifunde lukhulu ngoba iphupho lami lizofezeka, kusho uThembeka. UPhilile Mkhize (16) ofunda esikoleni esifanayo uGrade 11 uthe yena ufunde kabanzi ngomkhakha wezimali embuthweni nokuyinto azifelayo ngayo. &quot;Akuphathwa izibhamu kuphela kukhona nabasebenza emikhakheni wokuphathwa kwemali, mina ngithanda wona, sengyazi nokuthi kufuneka ziphi izifundo, kusho uPhilie.Phakathi kwamasosha abekhona kubalwa uphiko lwezomoya, olwasemanzini nabadlala izinsimbi nomculo abebethokozisa abantu abebethamele umcimbi. Kukhona nababhekele ezempilo embuthweni, abapheki, onjiniyela neminye imikhakha eyahlukene. Laba bafundi nomphakathi bathole ithuba lokubona amasosha emikhakha eyehlukene eviliyela. Kulindeleke ukuthi le mibukiso iqhubeke njalo kuze kuyovalwa ngoLwesibili. Kulindeleke ukuthi kube khona isikhulu samasosha kuzwelonke, uGeneral Solly Shoke, esizobe sihambisana noMengameli Jacob Zuma emcimbini ozoba seMoses Mabhida ngoLwesibili.