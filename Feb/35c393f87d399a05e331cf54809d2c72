UDUVE ekhaya umfundi ofunda uGrade 3 esikoleni esiseMariannridge okuthiwa uxoshelwe ukuhayiza esikoleni ngoba enemimoya. Unina womfundi eligodliwe igama lakhe uthe indodana yakhe ixoshwe esikoleni ngonyaka odlule ngoSepthemba ngoba kuthiwa ihayize ekilasini.Lesi sehlakalo sibikwe kumzali wakhe kwathiwa akangabe esabuya esikoleni kodwa akayiswe kodokotela ukuze baqinisekise ukuthi ukulungele ukufunda. Ngavele ngatshelwa ukuthi uhayize ekilasini. Uthisha ongu-HOD esikoleni wangitshela ukuthi umntwana kumele ngimyise esontweni ukuze athandazelwe ngoba unemimoya kaSathane. Ngibe sengimthatha ngamyisa kwenye inkonzo wathandazelwa. Kodwa ngakwenza lokhu ngoba ngizwa ngabo ukuthi ubehayiza. Sengigodukile naye akazange ahayize futhi ubengakaze ahayize nangaphambilini, kusho unina womfundi. Uthe uhlale naye amasonto amabili ngonyaka odlule ngoba kuthiwa esikoleni akahlale naye kuze kubonakale ukuthi isimo sakhe siyashintsha yini. Ngesikhathi ngibuya naye emuva kwamasonto amabili ehleli ekhaya ngimuyise ekilasini, uthisha wakhe wamamukela. Ngithe uma ngiya ehhovisi likathishanhloko ngiyobika ukuthi umntwana usebuyile kwaqhamuka uthisha oyi-HOD wathi akamdingi umntwana - angingenzi izinto ngendlela yami. Wathi angiphindele naye ekhaya, kusho umzali. Uthe ube eseya esibhedlela iKing Dinuzulu Complex lapho umntwana ehlolwe khona. Ngokusho kwakhe nakhona bathe ayikho into abayibonayo kuyena. Isikole sesibhalelwe izincwadi ezintathu ezivela esibhedlela ezishoyo ukuthi asikhiphe umbiko ovela kudokotela wengqondo wesikole oshoyo ukuthi umfundi unenkinga. Kuze kube manje isikole siyehluleka ukwenza lokhu kodwa sithi umfundi akahlale ekhaya.UMnuz Muzi Mahlambi okhulumela uMnyango wezeMfundo KwaZulu-Natal uthe isikole asinalo iphutha ngokuveza izinkinga ezikhona ngomfundi kumzali wakhe. Uthe kuyinkinga kodwa uma lezi zinkinga zivezwa ngendlela edicilela phansi isithunzi somfundi. Uthe abazali kufanele basebenzisane nesikole kuqhamukwe nesu lokuthi kusizakale umfundi ukuze angabi yingozi kwabanye. UMahlambi uthe bekungafanele umfundi abuye ahlaliswe ekhaya kungakabi bikho olunye alwenzile olukhomba ukuthi unenkinga. Umfundi akakwazi ukuhlala ekhaya bese kuthi uma esebuyile esikoleni agodukiswe ingekho enye into aseyenzile. Lokhu kuyafana nokuthi uthisha agodukise ingane ngoba ibiphethwe yikhanda ngayizolo. Ukuphathwa kwayo yikhanda izolo akusho ukuthi liyiphethe nangakusasa uma isifikile esikoleni, kusho uMahlambi.