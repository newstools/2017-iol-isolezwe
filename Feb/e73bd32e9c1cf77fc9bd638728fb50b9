AMALUNGU ekomiti lemfundo ephakeme afanise inyuvesi yaseZululand, oNgoye nento efile&quot;. Athe abaphathi bale nyuvesi yibona abayiwisayo.Izolo, lawa malungu athe kumele isukunyelwe le ndaba njengoba kucaca ukuthi abaphathi nomkhandlu olawula inyuvesi bayahluleka ukulungisa isimo. Umkhandlu wabafundi owawina ukhetho nyakenye oNgoye wayiswa enkantolo kwamiswa ukugcotshwa kwawo, inyuvesi yaqoka isigungu sesikhashana esengamele inyuvesi.Abaholi babafundi obekulindeleke ukuthi bazokwenza izethulo kuleli komiti izolo bagcine bekhonjwe indlela njengoba bebebanga ukuthi ubani okumele athule umbiko ekomitini.Kulo mhlangano obuseThekwini kufike umkhandlu owayiswa enkantolo kanye nesigungu esaqokwa yinyuvesi ukubamba izintambo emkhandlwini wabafundi. UMnuz Sipho Mbatha we-EFF uthe njengoba abafundi betshengise ukuba yinhlakanhlaka kungcono bangazenzi izethulo. Angikaze ngiyibone into enje. Konke la esijwayele ukuhamba khona sihlale sibona ukuhleleka. Kungcono kungakhulumi muntu, sithathe okubhalwe phansi kuphela, kusho uMbatha.UNkk Sibongile Mchunu we-ANC noNksz Hlomela Bhucwa we-DA nabo bavumelene noMbatha ngokuthi abafundi abangazenzi izethulo ekomitini.Kuvunyelwane ngo-elethu kwanxuswa abaphathi ukuthi bazokwenza izethulo.UMbatha uthe kuyacaca ukuthi abaphathi abakwazi ukuxazulula izinkinga njengoba kusabhekwana ngeziqu zamehlo neNehawu.UNkk Mchunu uthe ubecabanga ukuthi le nyuvesi izoba ngcono kodwa izinto ziya ngokubheda kakhulu. Indlela eniphethe ngayo ibulala inyuvesi. Nihlukanisa abafundi. Nikhetha kanjani umuntu oyedwa ozophatha umkhandlu wabafundi ekubeni kwawina abanye abantu? Kumele size nezinye izindlela zokungenelela kule nyuvesi ngoba izinto zonakele, kusho uNkk Mchunu.USolwazi Nhlanhla Khubisa, we-NFP ukhale ngokuvalwa kwemikhakha ebalulekile nokungabhaliswa kweminye imikhakha yezemfundo.Umphathi wenyuvesi uSolwazi Xoliswa Mtose, uthe baya emkhandlwini wale nyuvesi balandela umgomo ngemuva kokufakwa enkantolo komkhandlu owakhethwa ngonyaka odlule.Uthe icala kulindeleke ukuthi lingene enkantolo enkulu ngo-Ephreli, kwakumele bawulandele umyalelo wale nkantolo. USihlalo womkhandlu olawula inyuvesi, uMnuz Cyril Gamede, uthe sebazama zonke izinhlaka ukuxazulula inkinga enyuvesi.Uthe baya ngisho kwiSACP ukuzama ukuxazulula isimo. Kunabantu bangaphandle abafaka unyawo bahlohle abafundi. Sizoqhubeka sixoxe neNehawu. Sizoqhubeka siphenye zonke izinsolo ngenkohlakalo kule nyuvesi, kusho uGamede.