I-ANC KwaZulu-Natal seyikhwele yadilika kuhulumeni kazwelonke ngokuhluleka kwawo ukufeza izithembiso okubalwa kuzo ezokusungula izinkampani zikahulumeni obekuthenjiswa ukuthi zizosiza ukuthuthukisa elakuleli.Kulezi zithembiso kubalwa ukusungulwa kwenkampani kahulumeni ekhiqiza imishanguzo, inkampani kahulumeni ebhekele ezokumbiwa, ibhange likahulumeni nokubuyisela umhlaba ezandleni zabamnyama. Lezi ngezinye zezinqumo ezazithathwe ezingqungqutheleni ze-ANC eMangaung nasePolokwane. Ekhuluma izolo, uSihlalo we-ANC eKZN, uMnuz Sihle Zikalala, uthe ukuhluleka kukahulumeni kuholele ekutheni leli qembu lilahlekelwe amavoti abalandeli. Uthe ngalokhu kufanele kusolwe labo abanikwe umsebenzi wokufeza lezi zinqumo kuhulumeni. Uthe akufanele bahluleke ukuveza ukuthi alukho ushintsho olwenziwe kuzwelonke kwezezimali ngoba konke okuwushintsho obekukhulunywa, bekukhulunywa nje kodwa kungenziwa. UZikalala ubekhuluma kwiCadre's Forum eDurban Exhibition Centre, eThekwini. Bekulindeleke ukuthi abayihambele baqhamuke nezinto obekumele zidingidwe engqungqutheleni ethinta imigomo yaleli qembu ezoba ngoJuni. Yize egxeke uhulumeni, uZikalala akazange amfake uMengameli Jacob Zuma kulabo abebebagxeka. Yebo, sinaye umengameli kodwa ngoNgqongqoshe okufanele babhekane nalezi zindaba, sinabaholi beNEC, amakomiti okufanele alandele abantu aqinisekise ukuthi benza ngendlela, kusho uZikalala.Usabise ngokuthi labo abahlulekile ukufeza izithembiso ze-ANC ngeke bakhethwe ezikhundleni engqungqutheleni ye-ANC yesi-54. Uma sesibheka abantu abangabaholi bangempela nokufanele sibakhethe kufanele siqale sibheke ukuthi umuntu ube nasiphi isandla ekutheni kuhlulekwe ukuthi kunikwe abantu bakithi umhlaba, yibhange likahulumeni, yinkampani ekhiqiza imishanguzo kahulumeni kanye nenkampani kahulumeni yezimayini, kusho uZikalala.