UDINWE uyaveva unkosikazi womlingisi womdlalo Uzalo, othi uphikwe wumyeni wakhe kuleli phephandaba ngeledlule.Lo mlingisi omusha uMxolisi Sniper Zuma ubuzwe yiSolezwe ngoMgqibelo ukuthi useshadelwe yini, wathi impela akakathathi. Kuvela ukuthi unkosikazi wakhe uSonto uMaKubheka (31) kumcasule kakhulu lokhu ngoba uthi yena washada ilanga libalele nalo mlingisi. Ethintwa uSonto uvumile ukuthi kumshaqisile ukuzwa kuthiwa umyeni wakhe akakashadelwa. Uthi bashada naye ngo-2010 ngoNovemba e-Austerville Community Hall, eWentworth. Ubani ongaphatheka kahle ukuzwa kuthiwa umyeni wakhe uyakuphika emaphepheni. Engifuna ukukwazi ukuthi ukusholoni lokhu ngoba sishadile. Eziphendulela uSniper uthe yena akasashadile noSonto. Sengahlukana naye futhi unendoda yakhe asehlala nayo eGoli. Bengingeke ngimbize ngonkosikazi wami. Engingakusho ngoSonto ukuthi uyilamantombazane akufica usazama, akulahle bese eyofuna abangcono kunawe. Mina sengidlulele phambili, sesihlanganiswe yizingane nje naye. Uthe uSonto wamaliswa wukuthi yena wayesahamba ngetekisi, waqoma umuntu ohamba ngeBMW. Wangizwisa obukhulu ubuhlungu mhlazane sigcina ukuba ndawonye. Salala naye ngoJuni 12, 2014 ngathi sengilungiselela ukumenzela umcimbi wokugubha usuku lokuzalwa ngoJuni 16, wavele wahamba nendoda entsha ngoJuni 13. Uhamba nje unezinyanga ezinhlanu ekhulelwe. Ngokuhamba kwesikhathi ngathi sengimbuza ngale ngane wathi yaphuphuma. Ngiyasola wayikhipha ngoba wayengasazi ukuthi ekabani phakathi kwami nale enye indoda. USonto ungusomathuba. Uthe seyiphelile iminyaka emithathu bahlukana. Ukube usashadile ngabe akahambi ephuza amaSavanna eGagasini, kusho uSniper ozobonakala edlala indawo kaBafana kuZalo, onguyise wangempela wengane kaSmangale. Esephetha uthe uSonto wembeswa futhi wathelwa ngenyongo kodwa wancamela ukuyokipita nenye indoda.USonto uthe yena akekho umuntu wesilisa athandana naye. Wangihlukumeza kakhulu, eqonywa kakhulu. Bengihlale ngimbamba namantombazane amathathu inyanga nenyanga. Ngaze ngaphuphunyelwa yisisu ngenxa yokuthi ngase ngihlala ngiphathwa yiBP nekhanda. Uke wangasebenza wondliwa yimi. Nekhamera aqala ngayo ukushutha wayithengelwa yimina. Namanje ngisazihlalele futhi ngisashade naye, kuphetha uSonto.