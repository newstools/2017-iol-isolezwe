BEKUPHOPHOMA izinyembezi kumalungu omndeni wesihlabani somculo wokholo uLundi Tyamara. Lo mculi uchazwe njengomuntu obehluleka ukufihla uma esenkingeni.Umfowabo kaLundi nodadewabo bebehluleka ukubamba izinyembezi ngesikhathi kunenkonzo yesikhumbuzo eGrace Bible Church, eSoweto, eGoli, izolo.Abaculi, osopolitiki namalungu omphakathi bafike ngobuningi bezokhumbula leli qhawe. UDeborah Fraser uthe uLundi ushone ebalisa ngokuthi akakaze ayithole indondo kumaCrown Gospel Music Awards ahlelwa uZanele LaMbokazi- Nkambule. Wake wangikhalela wathi into emphethe kabi wukuthi akaze ayithole indondo okuhlonishwa ngayo abaculi bokholo kumaCrown. Mina ubethululela konke kimina. Bengimphekela eselele esibhedlela ngimfunze. Sibonga kakhulu kubona bonke abasixhasile, kusho uDeborah.Uthe yena uyazithanda izitabane ngoba ziphila nawo wonke umuntu.Unxuse abazali ukuthi bakhuthaze intsha egulayo ukuthi idle imishanguzo.Kube nokumangala kuvela ukuthi inkonzo kaLundi izoba kuleli bandla emva kokuthi kube nezikhalo ngomfundisi oke wamenywa yileli bandla wafike wagxeka izitabane.Okhulumela ibandla ongafunanga ukuzidalula uphikile ukuthi isonto labo alizifuni izitabane. Ayikho leyo nto thina asinankinga nabantu abaphila impilo yobutabane. Akulona iqiniso ukuthi sibanikeze isonto ukuze benze inkonzo kaLundi ngoba sivala okwenzeke ngeSonto eledlule, kusho ilungu lebandla.Lithe abebehlela inkonzo bacele indawo ethwala abantu abangaphezu kuka-2000 bakhokha njengabo bonke abantu abacela indawo.Kubaculi abebekhona kubalwa uSechaba, Rebecca Malope, Sizwe Zako, Deborah Fraser, Benjamin Dube nabanye.Kubonakale no-Ayanda Ncwane obonakale okokuqala emphakathini ngemuva kokudlula emhlabeni komyeni wakhe uSfiso ngoDisemba.ULundi uzofihlwa ngeSonto eZwelethemba Stadium, eWorcester eKapa.