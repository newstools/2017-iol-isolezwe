UGWETSHWE udilikajele yiNkantolo eNkulu yaseMtuba, izolo umfundisi olahlwe yicala lokubulala ngesihluku uNksz Thandazile Msweli obenebala elimhlophe waseSicabazini, KwaMhlabuyalingana. UNksz Msweli wabulawa wacwiywa izitho zomzimba, ababulali befuna ukwenza ngazo umuthi wokuceba ngo-2015. UMfundisi Bhekukufa Gumede (67) webandla lamaZayoni, eManguzi uphefumulele phezulu kuphuma isigwebo. Ijaji, uThemba Sishi licacise kabanzi ngokuthi kungani uGumede kumele agqunywe ejele. Umuntu owenze icala elinjena ufanelwe wudilikajele. Inkantolo ikubhekile ukushweleza komsolwa ezicelela ukuthi angagwetshwa kakhulu ngoba usemdala uneminyaka engu-67. Washonelwa ngunkosikazi, uyagula nokuthi usegqunywe esitokisini unyaka nohhafu. Kulezi zizathu azibekelwe ummeli wakhe asikho engingasiqhathanisa nesokuthi yena wahlela lobu bugebengu. Kwabulawa owesifazane ngesihluku, kwasetshenziswa ummese ngenhloso yokwenza umuthi wokuceba, kuchaza uSishi. Uthe uGumede ucekele phansi impilo yezingane, uMandla Mabuza, Siyabonga Gwala noLindokuhle Khumalo abadonsa izigwebo ezinzima ngenxa yakhe. Ukuthi umuntu uyagula futhi unezingane akuzona izizathu okufanele zisetshenziswe ukunikeza umusa, umuntu owenze icala elibucayi kanje. Umphakathi kufanele ubuyelwe ukuzethemba izinkantolo ngoba ubona kuphuma isigwebo esigculisayo kumuntu owenze icala elibi kanje, ngakho wena ufanelwe wudilikajele, kuphetha uSishi. Unina kamufi, uNksz Khanyisile Masinga, uthe: Kwenzeke lokhu ebengikufisa ngoba wangihlukumeza ngalento ayenza enganeni yami. Ngixakwe nawukuthi ungumfundisi onjani uGumede, ohluleka ngisho ukuvuma iqiniso aze agwetshwe ephika. Njengamanje ugwetshwa ngunembeza wakhe ngenxa yokwenqaba neqiniso. 