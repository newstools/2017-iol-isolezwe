ZIMPINTSHANA ekilasini elilodwa izingane zesikole saseNgwavuma osekuphele iminyaka emihlanu singapheli ukwakhiwa.Abafundi besikole iLubelo Secondary, esiseNgonyameni, eNgwavuma, bahlala ngabathathu edeskini elilodwa njengoba singakaqedwa namanje ukwakhiwa isikole esakhishelwa ithenda ka-R11million. Ngisho uthishanhloko nothisha kabanayo indawo yokusebenzela basebenzisa ikilasi. Umsebenzi wokwakha lesi sikole kuthiwa wanikwa inkampani iRav s Building and Maintenance (PTY) (LTD) kaMnuz Don Munien waseRichard s Bay okuthiwa yanikezwa ithenda ka-R11 million yokwakha isikole ngo-2011 nguMnyango wezeMfundo. Uthishomkhulu, umabhalane wakhe nabanye abambisene nabo ukuhola isikole kabanalo ihhovisi basebenzela ekilasini.Ikilasi abasebenzela kulona ligcwele izimpahla zokwakha nemithi esezigujini, yokuhlanza isikole. Kuthiwa ukubambezeleka kokuphothulwa kokwakhiwa kwamakilasi, amahhovisi nendawo yezobuchwepheshe yikho okwenza ukusebenza kube nzima kulesi sikole. Isikole sinabafundi abangu-410, okuyisibalo esincane uma kuqhathaniswa nabafundi basendaweni okuthiwa bakhetha ukuhamba amabanga amade bayofunda kwezinye izikole ngenxa yokuthi kugcwele eLubelo Secondary, ngenxa yalesi simo. USihlalo wesigungu esengamele isikole uMnuz Jimson Mbhamali uthe isikole sakhonjwa nguMnuz Senzo Mchunu esenguNgqongqoshe wezeMfundo ngaleso sikhathi wathi akwengezwe amakilasi kufakwe izinsiza kufunda ezizolekelela abafundi kwezobuchwepheshe ukuze baphase kahle kwaGrade 12. Umnikazi wenkampani akakaze afike esikoleni, uma simshayela ucingo uvele asithembise izinto ezingekho athi uyeza angafiki. Wanikezwa umsebenzi ngo-2011 kodwa namanje akakawuqedi, kusho uMbhamali. Omunye wababeqashwe njengonogada bempahla yokwakha, uMnuz Jabulani Mngomezulu, uthe wagcina eyekile ngo-2015 ngoba umqashi ubengabaholeli. Bekuye kwenzeke angasiniki imali yethu izinyanga zize zibe ntathu. Saze saqoka ukuyobika kwaboMnyango wezaBasebenzi bamxina waze wasikhokhela. Kwesinye isikhathi besize sibambe iloli elilethe izimpahla zokwakha ngoba sifuna imali yethu, kusho uMngomezulu. Ethintwa uMunien ukhulume izinto ezingahlangani wathi yena wanikezwa ithenda ngonyaka odlule. Isolezwe linobufakazi obubhalwe phansi bokuthi enye impahla yokwakha yalethwa ngoJanuwari 1, 2013. Kuthe uma ekhunjuzwa lokho wabe esecela ukuphendula nge-email okuthe uma esekhunjuzwa ukuthi aphendule wathi akuthintwe uMnuz Minenhle Gazu weSilulu Consultant naye ogcine evumile ukuthi kunezinkinga kodwa wenqaba ukuzisho wathi akavumelekile ukwenaba ngazo. Okhulumela uMnyango wezeMfundo KwaZulu-Natal, uMnuz Scelo Khuzwayo, uthe sebewutholile umbiko ngokubambezeleka kokwakhiwa kwesikole kodwa basaqhubeka nophenyo, baxhumana nezinka-mpani ezazinikwe umsebenzi. Isishaqisile indaba yalesi sikole ngoba kade saqala ukwakhiwa. Sikhathazekile ngesimo sabafundi kanti sizokwenza konke okusemandleni ukuze sithole isixazululo ukuze isimo sibuyele kwesejwayelekile, kusho uKhuzwayo.