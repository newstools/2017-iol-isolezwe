OKWENZEKE eLoftus Stadium ngoMgqibelo bekungamele kwenzeke. Kuyihlazo. Kushiye umthandi webhola ethuthumela engazazi noma kusamele na abeke umcondo wakhe enkundleni. Kuphelile ukuthi bekudlalwa laphaya, uma ubuka izithombe ezikhombisa okwenzekile ubungafunga ukuthi bekusempini.Uma uthatha leziya zithombe uzikhombisa umuntu ofisa ukumvakashisa kulezi zinkundla zebhola, ucabanga ukuthi angeza egijima kuzo? Awucabange nje ukuthi izingane, abaphila nokukhubazeka nabesifazane bangazivikela kanjani kuloluya dlame esilubone kuleya nkundla.Ukuthi akuphumanga sidumbu akumele kwenze ukuthi siluthathe kancane loluya dlame lwaseLoftus. Okubi nje nenginovalo lwakho kakhulu wukuthi labo abaphethe umdlalo webhola ku-PSL bazolusingatha kanjani lolu daba.Uvalo lokumbambathwa kwezinto ezifana nalezi luvela kuphi na? Luvela ekuthini ngeke kulindeleke ukuthi uzijezise wena uma kone wena. Okwenzeka kuPSL yikho lokho. Abaphathi bamaqembu yibo futhi abangabaphathi beligi. Umbuzo uthi bazijezisa kanjani-ke ezimeni ezinjena. Ngokubona kwami uma ibhola lisaphethwe abaphathi bamaqembu kusekude sibone kubekwa phambili ukuphepha kwabalandeli ukwedlula zonke ezinye izinto. Noma sebethatha izinqumo eziyizo ezinobulungiswa ngeke sibone ngoba yibo abazishayela umthetho.Lapho becasha khona abaphathi bamaqembu uma kukhulunywa ngokushaywa ngoswazi okumele kujeziswe ngalo amaqembu nabalandeli bamaqembu uma bephule umthetho, bathi bona abahlali ekomidini eliqondisa izigwegwe. Umbuzo wami uthi labo abasebenza kulawo makomiti isinkwa sabo sivela kuphi.Wake wambonaphi umsebenzi ejezisa umqashi wakhe? Yingakho uhlale uthola izigwebo ezikushiya ubambe ongezansi ekomidini lePSL eliqondisa izigwegwe. Kuthiwa umuntu ugwetshiwe kodwa isigwebo sakhe silengiswe isikhathi esithile engatholakali enecala elifanayo. Usichaza usithini isigwebo esinjalo? Lokho kungenxa yokuthi awukwazi ukujezisa umqashi wakho uma kungukuthi usafuna ukulicosha iphalishi elivela kuye. Izigwebo eziphusileyo ziyophuma mhla abaphathi bamaqembu bazixebula ezikhundleni zokuphatha iligi kwaqashwa abantu abazimele nabangenawo amasheya kula maqembu.Nalezi ziwengu okungamele zibizwe ngabalandeli ezigcwanekayo zigcwaneka ngoba ziyazi vele ukuthi awukho umthetho. Iziwengu ziyazi ukuthi akekho ozozithinta ngoba kwakuyo inhlangano ephethe ibhola kuningi okonakele okumele ngabe iyakulungisa.Umlandeli oqondile webhola akumele kumethuse futhi kumenze abe nodlame lokhu okwenzeke ku-Orlando Pirates enkundleni ngoMgqibelo. Ukushaywa kwamaqembu amakhulu ngendlela enjeya kwenzeka noma yinini uma lelo qembu elikhulu lingahlelekile ngaleso sikhathi.Njengoba eshilo nosihlalo wePirates, * -Irvin Khoza, ophinde abe ngusihlalo wePSL, ngabantu ababizwa ngeziwengu abenze loya mhlola eLoftus. Abalandeli bangempela, abafundisiweyo nabalithandayo iqembu labo yilabo ababamba umthetho baxoxe nabaphathi beqembu labo uma kunezinkinga.Akuqali futhi akuzogcina ngePirates ukushaywa kweqembu elikhulu ngaleya ndlela. Ngabe lokhu okwenzeke eLoftus yikhona esizophila ngakho? Naba nje noBarcelona bodumo lweChampions League e-Europe bayashaywa ngo 4-0. Ngabe lokho kusho ukuthi kumele abalandeli bayo baphendule ngodlame? Ake siphucuzeke bakithi.Asicabange ngalezi zingane nabesifazane esigqugquzelwa yiPSL mihla namalanga ukuthi masibathathe basiphelezele nxa siyozithokozisa ngalo mdlalo webhola ezinkundleni. Sithini ngabo nxa sesenza lolu dlame? Laphaya eLoftus kuthiwa kulimale nengane eneminyaka eyisikhombisa. Ngabe iyophinde ilubeke enkundleni yebhola ngelinye ilanga leyo ngane nabazali bayo?I-PSL evele intula abalandeli ezinkundleni ayikwazi ukuyithatha kancane le nhlekelele yaseLoftus. Okubi nje wukuthi abaphathi bebhola uma kuseyibo abaziphathele umthetho ngenxa yokuba abaphathi nakuligi abadlala kuyo, abasoze bajeziswa ngendlela eyokwanelisa obukelayo.Ukugxamalaza kwezikhulu zamaqembu ngenye yezinto ezicasula abalandeli nxa izinto zingasahambi kahle emaqenjini abo. Lokhu kuvula intuba yemibuzo yokuthi ngabe umphathi weqembu usenaso yini isikhathi esaneleyo sokubhekana nezinkinga zeqembu lakhe. Oyophendula lowo mbuzo neminye eminingi abalandeli abanayo yibo kanye abaphathi abazikhundlakhundla.