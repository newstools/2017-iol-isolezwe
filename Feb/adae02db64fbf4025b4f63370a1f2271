KUNOMKHUBA nenkolelo yokuthi uma umuntu egcoba into ethize ebusweni bese imphatha kahle, nomunye ingamsebenzela uma eyizama. Ziningi izikhangiso zemikhiqizo yobuso ethembisa ukwenza izimanga ebusweni kodwa egcina ingabasizanga abanye. UNksz Thandeka Mthembu oyiBeauty Therapist eTranquil Beauty Salon eThekwini, uthe izikhumba zabantu kazifani okuyingakho umuntu kumele akwazi okudingwa ngesakhe. Uthe wonke umuntu uyadinga ukwenza i-facial treatment (ukukhuculula ubuso) okuwukunakekela isikhumba ngendlela ehambisana nohlobo lwaso. Yize kujwayeleke ukuthi abesifazane kube yibo abathanda ukuziphaqula, nabesilisa bayadinga ukwenza i-facial treatment.Echaza uNksz Mthembu, kumele yenziwe okungenani kanye ngenyanga i-treatment ngoba isikhumba sitetema ebusika nasehlobo. I-facial treatment isiza ukunciphisa amafutha esikhumbeni, ivule nezimbobo isikhumba sikwazi ukuphefumula kahle, enaba.Uthe uma kwenziwa i-treatment kusetshenziswa imikhiqizo ethakwe ngamakhambi emvelo asiza esikhumbeni. Abanye bahlushwa yizinduna ezingapheli ezingagwemeka nge-treatment. Kunendlela esikhuculula ngayo isikhumba, kuqhunjuswe nezinduna kungasali ngisho umnyombo phansi. Lokhu kusiza ukuthi kungasali amabala uma seziphelile izinduna, kusho uNksz Mthembu.Mayelana nemikhiqizo yokugcoba ubuso ehambisana nazo zonke izinhlobo zokuhlanza isikhumba okubalwa i-cleanser, toner, face wash nokunye, uNksz Mthembu uthe ilungele uma kwenziwa i-facial treatment hhayi ukuyisebenzisa nsuku zonke njengoba abanye benza. Ugcizelela nokuthi ngeke sibe khona nesidingo sokuba nokhulimu wokugcoba emini nowasebusuku uma abantu besinakekela ngokufanele isikhumba, bajwayele i-facial treatment.