KUSUKE uthuli lwezichwe ngesikhathi amalungu e-EFF etholana phezulu namaphoyisa eCape Town izolo ngaphambi kokuba uMengameli Jacob Zuma ethule inkulumo yakhe ngesimo sezwe ePhalamende.Athwale kanzima amaphoyisa ezama ukuvimba ababhikishi abehlukene edolobheni.Amalungu e-EFF abebhikisha ethi uZuma akakufanele ukuba umengameli. EzikaMnuz Julius Malema ziphinde zabonakala zidabula isikibha se-ANC phambi kwamaphoyisa.Inkulumo kaZuma indlalelwe udlame nemibhikisho.I-EFF ibibhikisha ngaphandle kwemvume.Ngakolunye uhlangothi izinkulungwane zamalungu e-ANC bezigcwele eGrand Parade ngenhloso yokuzolalela inkulumo kaZuma.Amalungu e-ANC abeqhamuka ezindaweni ezahlukene aqale ukufika kule ndawo ekuseni. Ilungu lesigungu esiphezulu ku-ANC, uMnuz Fikile Mbalula, lithe balindele amalungu abo angaphezulu kuka-33 000.I-Grand Parade yindawo enomlando ngoba kulapho umengameli wokuqala wentando yabantu kuleli, uMnuz Nelson Mandela ongasekho, ethula inkulumo yakhe yokuqala ngemuva kokuphuma ejele.Ezokuphepha beziqinile amaphoyisa esiqaphe ngeso lokhozi isimo edolobheni eCape Town.Nasemagcekeni ePhalamende ezokuphepha beziqinile kukhona amaphoyisa namasosha. Emini uKhomishana wamaphoyisa kuleli, uLieutenant General Khomotso Phahlane, unxuse amaphoyisa ukuba aqinise isandla uma isimo singalawuleki. Kumele ningananazi ukuqinisa isandla uma nibhekana nabantu abanodlame futhi abakhombisa ukuba yingozi, uPhahlane ucashunwe esho kanje.UNgqongqoshe wamaphoyisa kuleli, uMnuz Nkosinathi Nhleko, uthe bacele usizo lwamasosha ngemuva kokucubungula isimo babona ukuthi sikhona isidingo sawo. Umhlaziyi wezepolitiki ozimile, uNksz Karima Brown, ucashunwe ku-ENCA ethi kube yiphutha ukuthi kulandwe amasosha ukuba azoqapha isimo ePhalamende phezu kwamaphoyisa. Ukubakhona kwamasosha kwenza abantu bangakhululeki babe nokwesaba isidingo singekho, kusho uNksz Brown.UMbalula ngoLwesibili uxwayise ngokuthi labo abazoza ePhalamende ngenhloso yokuzophazamisa inkulumo kaZuma bazowukhomba umuzi onotshwala.Uphikile ukuthi balethe amalungu abo ukuze azovikela uZuma.Phezu kokuthi i-ANC ibivive ngamalungu ayo eGrand Parade kodwa i-EFF iqhubekile nombhikisho wayo edolobheni.Okhulumela i-EFF uMnuz Mbuyiseni Ndlozi uthe baqhubekile nombhikisho wabo njengoba bebewuhlelile ngoba bebengeke bavume ukwesatshiswa yi-ANC.UNdlozi uthe uZuma akumfanele ukuba ngumengameli wathi bazohlale bemphazamisa uma esePhalamende.