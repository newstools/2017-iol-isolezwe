KUMISWE abasebenzi abane boMkhandlu waseHarry Gwala mayelana nezinsolo zokuholela abasebenzi abayizipoki.Laba basebezi abasebenza ehhovisi lezimali kuthiwa bamiswe ngoLwesihlanu olwedlule ngemuva kokuvela kokuthi bayathinteka kulezi zinsolo.Umthombo weSolezwe ongaphakathi kulo mkhandlu, uthe laba basebenzi sebeyiqedile imali yomkhandlu beholela izipoki.Uthe bebesebenzisana nomunye umsebenzi osehhovisi likaNdabazabantu. Sisola ukuthi baningi abantu abasazomiswa emsebenzini njengoba kunezinsolo zokuthi baningi abathintekayo kulo mkhonyovu, kusho umthombo.Uthe omunye walaba basebenzi kuvela ukuthi unezinkampani eziningi ezahlukene ezithola amathenda emkhandlwini.Okhulumela uMkhandlu waseHarry Gwala uMnuz Ndabezitha Ntenza izolo ukuqinisekisile ukuthi bakhona abasebenzi abane abamisiwe emsebenzini mayelana nezinsolo zenkohlakalo nokukhwabanisa.UTenza uthe bathathe isinqumo sokuthi laba basebenzi babamise emsebenzini ukuze uphenyo oluqhubekayo lungaphazamiseki.Uthe bazothatha isinqumo mayelana nekusasa labo uma sekuphothulwe uphenyo. Siyasihlonipha isigaba somthetho esithi umuntu umsulwa kuze kuba utholwa enecala yinkantolo yomthetho, kusho uTenza. Uthe laba basebenzi basolwa ngokuholela abasebenzi abayizipoki. Bekunamahlebezi abezwakala kuthiwa kukhona abasebenzi bethu abaholela izipoki sabe sesiqala uphenyo nokuholele ekutheni kube khona abasebenzi abamiswayo, kusho uTenza.Uthe bazimisele ngokuthi baphenye baze bafike ezimpandeni ngalezi zinsolo. Ngifuna ukukusho futhi ukuthi njengoba siphenya, wonke umuntu igama lakhe elizothinteka sizomphenya noma ngabe ungubani, kusho uTenza.Uthe umkhandlu wabo uzibophezele ekulweni nenkohlakalo nokukhwabanisa yingakho unezinhlaka eziningi onazo ngenhloso yokulwa nalesi sihlava.