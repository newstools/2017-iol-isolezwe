ZIMAPEKETWANE izinto ezikoleni ezimbili zamabanga aphezulu, eLovu naseMbumbulu, ngenxa yezinkinga ezahlukene ezithinta othishanhloko.Isigungu esilawula isikole, eHlengiwe High eLovu sesifuna ukuzikhulumela ngqo noNgqongqoshe wezeMfundo, KwaZulu-Natal, uMnuz Mthandeni Dlungwane ngalezi zinkinga. Kulesi sikole kuthiwa uthishanhloko wagcina ngoNovemba kanti isigungu sesikole sithi asazi ukuthi washonaphi. UDkt Dudu Vezi onguSihlalo wesigungu sesikole utshele Isolezwe ukuthi akuhambi kahle esikoleni futhi kade babebikela izinhlaka ezifanele. Iningi inkohlakalo eyenzekayo eHlengiwe. Asazi nokuthi washonaphi uthishanhloko. Ugesi namanzi akukho, izingane ziphuza amanzi anonoshobishobi. Sayibhala incwadi sibikela abahloli kodwa asisizakali, kuchaza uDkt Vezi.Uthe abasawuboni nomsebenzi wesigungu sesikole ngoba kuthathwa nezinqumo ngaphandle kwabo. Uthe emasontweni edlule bezwe ngezingane ukuthi kuzoba nomhlangano esikoleni bona bengazi. Kulo mhlangano kuthiwa bekukhona nomunye wabahloli kanti awubanga yimpumelelo njengoba kungekho sinqumo esithathiwe. Simbuzile umhloli ngendaba kathishanhloko wangaphumela obala. Sesifuna ukuzikhulumela nongqongqoshe ngoba kuyacaca ukuthi abahloli bayehluleka. Isolezwe lithole ngomunye ongaphakathi esikoleni ukuthi akusebenzeki ngenxa yezinkinga. Kuthiwa ngonyaka odlule u-matric uphase ngo-97% yize kunezinkinga.Inkosi uNathi Maphumulo weMbumbulu Education Forum, ithe iyalwazi udaba lwaseHlengiwe ngoba ludala. Kade zaqala izinkinga esikoleni ngoba kukhona okuthiwa uthe isikole ngesakhe sakhiwa nguyena. Kungenzeka ukuthi naye uthishanhloko ubalekiswe ezinye zalezi zinkinga, kusho uMaphumulo othe bazongenelela kulezi zikole. Kwesinye isikole esiseMbumbulu, iSobonakhona High kushubile ngenxa yombango wesikhundla sikathishanhloko. Kuthiwa inkinga yaqala ngonyaka odlule kuvela isikhala somsebenzi we-HOD yakwaCommerce esigcine sitholwe nguthisha okusolwa ukuthi ubengaqeqeshekile kulo mkhakha. Uthisha kuthiwa uphinde wathola nesikhundla sokuba yiphini likathishanhloko. Kuvela ukuthi abanye othisha abebengama-HOD bacele ukuyiswa kwezinye izikole ngenxa yokusatshiswa ngezikhundla zabo. Uthishanhloko obizwe ngoMnuz Ndlela, igama lakhe elingatholakalanga, kuthiwa uhleli kabi njengoba kunothisha abasolwa ngokuthi bafuna ukumkhipha esikhundleni. UNdlela, okuthiwa sekusele kancane athathe umhlalaphansi, kusolwa ukuthi kukhona ophendlelwa isikhundla sakhe. Ethintwa ngalolu daba unqabile ukuphawula wathi seluphethwe wumnyango.Okhulumela uMnyango wezeMfundo esifundazweni, uMnuz Sihle Mlotshwa uthe ukufunda kuyaqhubeka eSobonakhona kanti balinde umbiko ogcwele kuGu District ngodaba lwaseHlengiwe. Isifunda sesiwenzile umbiko ngeSobonakhona futhi sizothatha izinyathelo ngokushesha ngezinkinga eziphazamisa isikole, kusho uMlotshwa.