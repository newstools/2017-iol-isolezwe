USHIYE angalazi kuMengameli Jacob Zuma usomabhizinisi obuye abe ngumgqugquzeli wenhlangano iSAVE SA, uMnuz Sipho Pityana, eSt George s Cathedral, eKapa izolo.UPityana nabezinhlangano ezimele umphakathi nezingenzi nzuzo, bebeshiyelana inkundla kwiPeople s Assembly begxibha uZuma enkulumeni yabo abathe ngeyesizwe.Namhlanje ngo-7 ebusuku uZuma uzokwethula inkulumo yakhe azobe eyibhekise esizweni.Kodwa uPityana usebenzise ithuba layizolo ukuhlasela uZuma ethi nguyena osekhaleni lenkohlakalo ekhungethe iNingizimu Afrika futhi eminyakeni eyisishiyagalombili ephethe ubuyisele emuva konke okwazuzwa ngababengomengameli, uDkt Nelson Mandela noMnuz Thabo Mbeki. [Zuma] waphula isifungo owasenza uthatha izintambo zobumengameli. Abantu bakuleli zwe, amalungu e-ANC nawamadlela-ndawonye [Cosatu neSACP] abasayithembi indlela ohola ngayo izwe. Ubuyisele emuva inqubekelaphambili yezwe. Uwena neqeqebana osondelene nalo enizihlomulisa emnothweni wezwe. Udayise ngezwe ngezenzo zakho zenkohlakalo. Ungumengameli ophuma kolunye utaku angene kolunye utalatiya, kusho uPityana.Uthe abantu baseNingizimu Afrika nezinhlaka ze-ANC azisamethembi uZumaakavele ashenxe esikhundleni. Yini ungenzi njengoBrian Molefe owesula evikela isithunzi se-Eskom emva kokuphuma kombiko wokulawulwa kombuso yidlanzana? Yini ungashiyi manje uvikela isithunzi sezwe, noma yingoba awunanembeza? kubuze uPityana.Uthe uZuma usekhaleni lenkohlakalo yabantu abadayisa ngezwe bezizuzisa bona.Uveze nokuthi usuku nosuku uZuma uqinisekisa ukuthi umnotho wezwe uhlomulisa yena neqeqebana labantu elisondelene naye.Uthe ukube leli zwe belinomengameli okhathalele abantu balo, ubezothi awandizele phansi amafulegi kuzilelwa iziguli ezingu-94 ezashona ngenxa yobudedengu boMnyango wezeMpilo eGoli. Kwashona iziguli eLife Esidimeni kodwa esingakhombisi ukuba nozwelo. Kumele uhambe manje, sula ekubeni wumengameli, kusho uPityana inkulumo yakhe enanelwe ngelikhulu ihlombe.