ICOPE ihlela umhlangano namanye amaqembu aphikisayo lapho kulindeleke ukuthi kubhungwe ngokumele bakwenze uma uMengameli Jacob Zuma esethula inkulumo yakhe yesimo sezwe ngoLwesine.Lokhu kuvezwe nguMnuz Dennis Bloem okhulumela iCope izolo ngesikhathi ebuzwa ukuthi balindeleni enkulumweni kaZuma. Asilindele ukuthi uZuma akhulume nesizwe ngoba lokho akumfanele ngemuva kokuthi aphula isifungo sehhovisi lakhe, kusho uBloem.Uthe kulo mhlangano wabo wanamhlanje ozoba seCape Town bafuna ukuphuma nesinqumo ngokumele bakwenze.UMnuz Mabine Seabe, okhulumela umengameli we-DA uMnuz Mmusi Maimane, uthe akanalwazi ngomhlangano ohlelwa yiCope.Uthe akukho okusha abakulindele enkulumweni kaZuma. Silindele ukuthi akhulume ngezemfundo, umnotho nokuntuleka kwamathuba emisebenzi, kusho uSeabe.Uthe ngoLwesithathu uMaimane uzobe ekhuluma nezingcithabuchopho nabezindaba ngezinhlelo zayo zokusiza kuguqulwe isimo esikhona ezweni.Mayelana nodaba lokuqiniswa ngokweqile kwezokuphepha ePhalamende ngoLwesine, uSeabe uthe kuyacaca ukuthi uZuma akasazizwa ephephile.IPhini likaNobhala-jikelele we-PAC, uMnuz Bennett Joko, lithe akukho okusha abakulindele enkulumweni kaZuma. Silindele ukuthi kukhona abazokusho mayelana nodaba lokusheshiswa kohlelo lokubuyiselwa komhlaba kubantu abamnyama, kusho uJoko.Uthe okunye abakulindele ukuthi uZuma athinte nodaba lwezemfundo. Kuyacaca ukuthi alukho uhlelo olukhona mayelana nezinhlelo zokulungisa isimo kwezemfundo, usho kanje.UJoko uthe balindele ukuthi umengameli akhulume ngodaba lokulwa nendlala. Sibona engathi uhulumeni akasasho lutho ngodaba lokulwa nendlala kanti iqiniso lithi abantu bayafa ngenxa yendlala, kusho uJoko.UJoko uthe i-PAC ngeke ize ibe yingxenye yomhlangano wamaqembu aphikisayo wanamhlanje lapho kuzohlelwa khona ukuthi yini okumele yenziwe ngoLwesine. Lena yimizamo yokufuna ukubukwa, asiboni lokho kukhona umehluko okuzowenza, kusho uJoko.Umengameli we-UDM, uGeneral Bantu Holomisa, uthe naye akalindele lutho enkulumweni kaZuma.