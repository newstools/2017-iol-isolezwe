INHLANGANO ebhekene nokuphathwa kwezilwane iSociety for the Prevention of Cruelty to Animals (SPCA), ithi ayikukhuthazi ukufuywa kwezinja eziningi ekhaya.Ikusho lokhu ngemuva kwesehlakalo esenzeke eNtshangwe entathakusa yayizolo lapho izinja eziyisishiyagalolunye zomndeni owodwa zibulale uNksz Thembisile Gwala (60). UMnuz Doctor Mthombeni wakwaSPCA izolo ukuqinisekisile ukuthi sebezilandile izinja eziyisihlanu, ezinye zisafunwa. Sifike ekuseni sahamba nesizitholile, ezinye zabaleka. Siphinde sabuya sacupha egcekeni ukuze sizibambe uma zifika. UMthombeni uthe abakukhuthazi ukufuya izinja eziningi ngoba zigcina zinodlame. Kulungile ukufuya ezimbili noma ezintathu, uma sezingaphezu kwalokho ziba yingozi. Inkinga ngezinja ziyahlohlana, kuqala eyodwa ukuba nodlame bese zonke zingabe zisakhuzeka. Uma inja ikuhlula iyodwa ngeke ukwazi ukuzilawula uma seziningi. Ezinye ziyalamba bese zidubela kubantu ngenxa yendlala. Kuvele nokuthi njengoba kuyinyanga ebizwa ngoNhlolanja kujwayelekile ukuthi izinja zihambe zibe ningi, okwenza zisheshe nokuhlasela.Okhulumela amaphoyisa KwaZulu-Natal, uLieutenant-Colonel Thulani Zwane, uthe kuvulwe idokodo lokufa komuntu. Uthe amaphoyisa azophenya ngesigameko bese kuba yinkantolo ethatha isinqumo sokuthi kumele yini umnikazi wezinja abekwe icala. Ezindabeni ezifana nalezi kuba ngabakwaSPCA abasizayo ukuthatha izinja babone nokuthi kumele zigcinwe yini, bazihlole nobungozi bazo. Uhlangothi lwamaphoyisa wukuphenya kuphela bese kunquma inkantolo. 