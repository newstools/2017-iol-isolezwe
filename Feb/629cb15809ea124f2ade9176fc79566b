KUSOLWA ukuthi bekuzanywa ukucima ubufakazi ngokubulawa komlisa (37) obengufakazi oqanda ikhanda ecaleni lokubulala ehostela laseMlaza iGlebelands. UMnuz Mlu Cele kuthiwa ubengufakazi oqavile ecaleni lokubulawa kukaNksz Akhona Ngxokana (31) okuthiwa wadutshulwa washona phambi kwakhe ngoMgqibelo odlule. UCele, obehlala eBlock 57 eGlebelands nokuthiwa bese esukile lapho ebehlala khona ngoba ezizwa engaphephile, ubulawe ngoLwesihlanu ebusuku ehostela.Okhulumela amaphoyisa KwaZulu-Natal, uCaptain Nqobile Gwala, uthe amaphoyisa ayaphenya ngokubulawa kwakhe. Uthe isidumbu sakhe sitholakale ngehora lesishiyagalombili ebusuku sidindilizile sinenxeba lokudutshulwa esiphongweni. Uthe besingakaziwa isizathu sokubulawa kwakhe.Ngokusho komthombo ongaphakathi ehostela kukholakala ukuthi uCele wayekhuluma noNksz Ngxokana ngesikhathi kufika umlisa okuthiwa ubeyisoka lakhe ahlukana nalo ezama ukukhuluma naye ngenkani. Lo mlisa kuthiwa washaya uNksz Ngxokana ngempama washaya noCele ngesikhathi ethi uyangenelela. Kuthe uma uNksz Ngxokana eqhubeka nokunqaba ukukhuluma naye wamdubula waphinde wakhomba noCele ngesibhamu. Wabaleka lo mlisa sekuqhamuka amaphoyisa. UCaptain Gwala uthe umlisa osolwa ecaleni lokubulawa kukaNksz Ngxokana ubevele enkantolo ngoLwesibili olwedlule. Kulindeleke ukuthi abuyele kusasa nokuyilapho kumele acele khona ibheyili.Ilungu lomphakathi elihlala eGlebelands elicele ukuthi igama lalo ligodlwe lithe ukubulawa kukaCele kubashiye beshaqekile ngoba bese esukile lapho ebehlala khona ngoba esabela ukuphepha kwakhe. Besingazitsheli nokuthi ungumuntu ozicanaselayo ehostela besazi ukuthi uvikelwe ngoba wayekhona kubulawa intombi yakhe kanti futhi naye wakhonjwa ngesibhamu umlisa owayibulala, kusho ohlala ehostela. Omunye ohlala eGlebe ongathandanga ukudalulwa uthe uCele ubengaqali ukuzithola engaphephile ngoba wake wadutshulwa esahlala kwaBlock N phakathi kuka-2014 no-2015. Ukhale nangamaphoyisa atshalelwe ukuthi asebenze ehostela wathi nangoMgqibelo olandela owokubulawa kukaCele bekunamaveni amane kodwa amaphoyisa abonakale emisa izimoto ebezidlula emgwaqweni oseduze kwaseReunion engazihluphi ngokubheka izibhamu eGlebelands. Isishoshovu samalungelo abantu, uNksz Vanessa Burger, sithe ukubulawa kwalo mlisa ebe engufakazi akuhlukile nokubulawa kwabanye abebengofakazi emacaleni okubulala okubalwa kubo uMnuz Sipho Ndovela owabulawa ngaphandle kwenkantolo yeMantshi eMlaza.Okhulumela uMnyango wezokuPhepha, uMnuz Kwanele Ncalane, uthe bayasigxeka lesi senzo futhi bakhathazekile ngokubulawa kukaCele njengoba izigameko ezifana nalesi ziholela ekutheni bugcine bungenzekanga ubulungiswa. Uthe bathemba ukuthi amaphoyisa azombamba ngokushesha osolwa ecaleni lokubulawa kukaCele.