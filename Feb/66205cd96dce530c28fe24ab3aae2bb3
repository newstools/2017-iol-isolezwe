BAKHALA ngamaphoyisa adla umsebenzi wabo osomatekisi baseShowe njengoba bethi kunabantu abacela ukugitsheliswa ngezinye izimoto ngaphandle kwaserenki bese begibela ezimotweni zamaphoyisa. NgoLwesithathu osomatekisi bavuke umbhejazane bavimba yonke imigwaqo yakuleli dolobha befuna kukhululwe uzakwabo oboshwe ngamaphoyisa ngoLwesibili emuva kokwehlisa umuntu obegitsheliswe emotweni yamaphoyisa ebisimthathile.UMnuz Bongani Mdlalose ongusihlalo weShowe and District Taxi Association utshele Isolezwe ukuthi osomatekisi bebethi basazoyivala imigwaqo yaseShowe uma engadedelwa owesilisa ogada umsebenzi. Izolo isimo sibuyele kwesijwayelekile ngoba udedeliwe. NgoMgqibelo kwafika amaphoyisa athatha amadoda agada umsebenzi. Kuthe uma esephuma esiteshini athola amasondo emoto ayehamba ngayo ephantshile kubukeka sengathi agwazwe ngommese. Ngathinta umphathi wesiteshi saseShowe ngacela ukuthi kuboshwe amaphoyisa agwaze amasondo emoto kodwa kuze kube yimanje akukaboshwa muntu kunalokho kwaboshwa indoda egada umsebenzi, kusho uMdlalose.Uthe amaphoyisa aseShowe anezimoto ezisetshenziswa njengama-meter taxii. Sifike sigade amanye amakhumbi ukuthi angathathi abagibeli kodwa sesigada namaphoyisa asebenza ngama-meter taxi, kusho uMdlalose.UColonel Thembeka Mbhele wamaphoyisa KwaZulu-Natal uthe osomatekisi baseShowe bavimbe imigwaqo ngemuva kokuboshwa kogada umsebenzi erenki. Uthe amaphoyisa aseShowe abikelwe ukuthi ngoLwesibili ngabo-8 ekuseni owesifazane ona-37 wayecela ukugitsheliswa emotweni emgwaqweni * -R66 kwama iToyota Fortuner. Kuthe kusenjalo kwaqhamuka amadoda amabili ayehamba ngemoto kasoseshini wamatekisi amisa iToyota Fortuner akhipha owesifazane kuyo. Amadoda kasoseshini ahudula owesifazane ayombeka emahhovisi aserenki eShowe wadedelwa emuva kwamahora ambalwa. Amaphoyisa avule icala lokuthumba nelokulimaza impahla kwaboshwa umsolwa (43) ngoLwesithathu, kusho uCol Mbhele.