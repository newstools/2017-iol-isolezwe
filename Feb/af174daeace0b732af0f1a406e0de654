USESIMWENI esibucayi esibhedlela umfundi wakwa-matric olimale ehlanganyelwa ngabanye empini yokucwasana ngokwezigceme eMlaza.USandile Gazu (20), ofunda eVukuzakhe High, angase ahlinzwe ekhanda njengoba kuthiwa odokotela bakhala ngokuthi ulimele kakhulu. Kuthiwa washaywa ngenduku yegalofu ekhanda kuliwa nabafundi nabanye abafana abangafundi sekuphume isikole ngoLwesine ngoFebhuwari 9. Uyise, uMnuz Sibongiseni Gazu, uthe sekunesikhathi kunokungezwani phakathi kwabafana bakwa-K nabakwa-N lapho ehlala khona nendodana yakhe. Lo mbango usungenele nasezikoleni njengoba ethi ingxabano iqale ngaphakathi yangenwa nabangaphandle. Ngalandwa ekhaya ngothisha bengitshela ukuthi uSandile ulimele. Ngithole ukuthi kunabafana ababili abebexabana esikoleni omunye ungowakwa-K omunye ngowakwa-J kodwa uke wahlala kwa-N. Kuthiwa omunye umfana walanda abangakubo bathembisana ukubambana sekuphume isikole, kusho uGazu.Kuthiwa sekuphume isikole isukile impi sekukhona nelinye iqoqo elingafundi. UGazu uthe ngesikhathi uSandile elwa nomunye ushaywe ngenduku yegalofu ekhanda waquleka. Abebemshaya babalekile kwaqhamuka uthisha wamyisa emtholampilo. Ngafika emtholampilo sekubizwe i-ambulensi saya naye esibhedlela. Kuthiwa uzohlinzwa ekhanda, kuchaza uGazu. Okhulumela amaphoyisa KwaZulu-Natal, uLieutenant-Colonel Thulani Zwane, uthe amaphoyisa aseMlaza aphenya icala lokushaya elivulwe ngemuva kokuhlaselwa komfundi ngezinduku zegalofu. Uthe akekho osaboshiwe. UMnuz Sihle Mlotshwa, okhulumela uMnyango wezeMfundo esifundazweni, uthe bebengazi ngalolu daba. Kusasa (namuhla) sizothumela abazoxhumana nesikole ukuthola kabanzi ngodaba, kusho uMlotshwa.