UFUNA kungenelele uNgqongqoshe wezeMfundo KwaZulu-Natal umzali wengane ekhubazekile egwazwe ekhanda yalimala nasebusweni ngemuva kokushiywa yibhasi esitobhini esikude nasekhaya. UNkk Nobahle Khathi (31) utshele Isolezwe ukuthi indodana yakhe uSamkelo Khathi (13) ifunda esikoleni sabakhubazekile esisePhoenix i-AM Moolla Spes Nova kanti ithathwa yibhasi njalo ekuseni uma isuka ekhaya eNewlands East iya ePhoenix.Uthe ngokomthetho izingane zithathwa ngaphandle kwesango lasekhaya noma sezibuya zehliswe phambi kwesango ngoba zikhubazekile. Ngibikile esikoleni ukuthi umshayeli webhasi akafuni ukuthatha ingane yami ngaphandle kwesango kunalokho uhlale ethi asiyoma esitobhini. Uthishomkhulu wathi akukho azongisiza ngakho. NgoLwesine ingane ihlaselwe yizigebengu eziyifune iselula yathi ayinayo zayigwaza ekhanda yalimala nasebusweni, kusho uNkk Khathi.Ucele ungqongqoshe ukuthi angenelele ngoba yindodana yakhe kuphela eshiywa emgwaqweni ezinye izingane zaseNewlands East zishiywa ngaphandle kwamasango asemakubo.Uthe indodana yakhe inesifo sokuwa okwenza kube yingozi ukuthi izihambele yodwa ngoba siyivuka noma yinini. Indodana yami ayizalwanga nokukhubazeka, ithikamezeke ekhanda emuva kokuba sengozini yemoto ngo-2009. Kusukela lapho isithatha kancane, inesifo sokuwa, izinyawo zayo azilingani yingakho isifunda eSpes Nova, kuchaza uNkk Khathi.UMnuz Kwazi Mthethwa okhulumela uNgqongqoshe wezeMfundo KwaZulu-Natal uMnuz Mthandeni Dlungwane uqale ngokuxolisa ngokwehlele abakwaKhathi. Siyaxolisa ukuthi kwenzeke le nto kumfundi esuka esikoleni. UNgqongqoshe uzothumela ithimba elizophenya ukuthi kungani ibhasi ishiya umfundi emgwaqweni esikhundleni sokumshiya ngaphandle kwesango lakubo. Simfisela ukuthi alulame umfundi, kusho uMthethwa. ULt. Col Thulani Zwane wamaphoyisa KwaZulu-Natal uthe amaphoyisa aphenya icala lokuzama ukubulala emuva kokuthi umfana egwazwe ngabantu abangaziwa abebemfuna iselula ngesankahlu.Uthe umfundi uveze ukuthi abasolwa bamdonsela ehlathini bamshaya, bamgwaza ngebhodlela ekhanda.