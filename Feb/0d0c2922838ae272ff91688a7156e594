KUTHUNGATHWA isosha elineminyaka engu-26 ngecala lokuvulela ngenhlamvu libulale udadewabo wentombi, kwalimala nabanye abathathu okubalwa nephoyisa. Isosha okuvela ukuthi lisuke ngemoto yalo e-Upington, eNorthern Cape, lafika kubo kwentombi eBuhleni eNanda, lafuna intombi okuthiwa ingunina wengane yalo enezinyanga ezimbili. Kuthe uma lingayitholi lavulela ngenhlamvu kwalimala odadewabo bentombi ababili. Kuthiwa belikhala ngokuthi libambe ukuthi intombi isithole isoka elisha. Kuvele ukuthi lisuke kubo kwentombi laya eNtuzuma lapho lifike lathola khona unina wentombi nabafowabo bentombi. Lithumbe umfowabo wentombi, lifuna amsize abheke intombi. Omunye wesifazane oyisihlobo sentombi kuthiwa udutshulwe umsolwa engalweni. Kuthiwa kufike amaphoyisa umsolwa eseseNtuzuma, kwaba nokudubulana phakathi kwakhe namaphoyisa. Elinye iphoyisa laseNtuzuma ladubuleka onyaweni. Okhulumelama amaphoyisa KwaZulu-Natal uBrigadier Jay Naicker uthe badinga noma yiluphi ulwazi oluzoholela ekuboshweni komsolwa. Ubaleke ngezinyawo ngemuva kokubona ukuthi maningi amaphoyisa abesemlandela eNtuzuma. Kuvulwe icala lokubulala nawokuzama ukubulala. Umsolwa uyathungathwa, kusho uNaicker. Onolwazi kucelwa athinte noma isiphi isiteshi samaphoyisa noma ashayele inombolo yamahhala ethi: 08600 10111. Umsolwa kuthiwa uyingozi kakhulu njengoba ephethe isibhamu esikhulu i-R4. Abombutho wamasosha i-8 South African Infantry Battalion bakuqinisekisile ukuthi umsolwa ungumsebenzi wabo e-Upington. Okhulumela umbutho wamasosha uBrigadier General Mafia Mgobhozi uthe bazosebenzisana namaphoyisa ukuze aboshwe. Izolo kuke kwavela ukuthi kushone nentombi kamsolwa kodwa amaphoyisa aphikile athi umsolwa akazange ayithole intombi abeyifuna. Imizamo yeSolezwe yokuthola uvo lomndeni ayiphumelelanga izingcingo bezingabanjwa.