UMDLALI wasemuva we-Orlando Pirates, uHappy Jele, uchithe imibiko yokuthi bahlukene phakathi njengabadlali beqembu njengoba lingenzi kahle.Lo mdlali ubekhuluma nabezindaba ngemuva kokuthi iqembu lakhe lishaywe yiBidvest Wits ngo 2-1 kowe-Absa Premiership e-Orlando Stadium, eSoweto, ngoLwesithathu ebusuku.Amagoli eWits ashaywe nguGabadinho Mhango womabili kwathi elokubika lePirates lashaywa nguyena uJele. Sihlangene, sisebenza kanzima nsuku zonke, ayikho le nto yokuthi sihlukene phakathi. Sisebenza kanzima ukuthi silungise isimo njengoba sihlulwa kulezi zinsuku, kusho uJele. Lo mdlali ungene endaweni kanozinti uJackson Mabokgwane okhishwe ngekhadi elibomvu wavimba kahle kulo mdlalo. Baye kulo mdlalo bebuya esubhaxwini sika 6-0 abasithole kuMamemlodi Sundowns.UJele uthe ubazi ukuthi uyena obese kufanele avimbe ngemuva kokuthi unozinti wabo ekhishwe ngekhadi elibomvu. Ngizitshele ukuthi sekungami kufanele ngiyovimba ezintini, nangempela kube njalo. Ngiyakwenza noma sizilolonga silungiselela imidlalo ngezinye izikhathi, kusho uJele.Lo mdlali uthe akufanele bashaywe ngale ndlela abashaywe ngayo yiSundowns koweligi. Indlela esihlulwe ngayo sidlala neSundowns ayimukelekile. Sizitshele ukuthi kufanele silungise lokho njengabadlali kulo mdlalo weWits. Besithe sizodlalela abalandeli bethu kulo mdlalo. Yize sishayiwe namuhla kodwa silwile, angikhali. Uthe usihlalo weqembu * -Irvin Khoza ubakhuthazile ngemuva kokuthi beshaywe yiSundowns emhlanganweni ababe nawo kuleli sonto. Uthe okunjena kuyenzeka, uma kungekona usuku lwakho kusuke kungelona. Lokho kusikhuthazile kwenza sizethembe uma sesiya kweminye imidlalo.Uthe akufanele kukhalwe ngabadlali basemuva kuphela kodwa nabanye abadlali abasuke bedlala eqenjini kumele babhukule. Kuhlale kulwelwa ijezi kuPirates noma ngabe umqeqeshi musha noma mdala. Nabanye abadlali kufanele bamake kungabhekwa izitobha kuphela. Kungani kungagxekwa abagadli uma amagoli engekho? Uma kungelona usuku lwakho akulona. Kusasa leli qembu lizodlala neCape Town City emdlalweni we-Absa Premiership eCape Town Stadium ngo-8:15 ebusuku.