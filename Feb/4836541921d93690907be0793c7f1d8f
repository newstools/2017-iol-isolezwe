UKUBHEKANA ngeziqu zamehlo kosopolitiki kuMasipala waseNquthu sekushaye kwazwela entsheni, omama nosomabhizinisi abasathuthuka abakhele lo mkhandlu.Umkhandlu awunayo iMeya, iphini layo, imenenja nesigungu esilawula umasipala njengoba usesandleni somxazululi.Lo masipala yiwona kuphela eNingizimu Afrika ongakaze uhlale kusukela ngemuva kokhetho lomasipala ngo-Agasti 3 ngenxa yomdonsiswano wosopolitiki ngozophatha umkhandlu.USihlalo wesigungu esibhekele izindaba zentsha eNquthu, uMnuz Mlamuli Molefe, uthe njengoba amakhansela eqhubeka nomdlalo wepolitiki, osuthathe izinyanga eziyisithupha, zimile izinhlelo zokufukula intsha eduve emakhaya. Ayikho imeya ezogunyaza izinhlelo zokusithuthukisa ngamakhono nebhajethi exhasa intsha eya emanyuvesi. Konke kume nse sibukela umdlalo wepolitiki, kusho uMolefe. Ukuba mapeketwane kwezinto eNquthu kudida ngisho uMnuz Mbongeni Sibisi wenyunyana iSouth African Municipal Workers Union (Samwu) emkhandlwini othe awuhlakazwe umkhandlu kuqalwe phansi ukhetho. Sekuphele izinyanga eziyisithupha kodwa akwenzeki lutho eNquthu. Zimile izinhlelo zentuthuko edidiyelwe ngenxa yokungabi bikho kwabaphathi, kusho uSibisi.AbeWomen's Forum eNquthu bayakhala ngokuthatha kwePhalamende isikhathi eside lingangeneleli kulolu daba.Umholi wabo, uNksz Thandekile Zulu, uthe sebephelelwe yithemba lokuvota ngoba kuyihlaya okwenzeka eNquthu. Kuyize leze ukuvota kwethu ngoba akunamphumela. Kunokuxokozela futhi ezokuphepha aziqinile kahle ngoba akekho olawula umasipala. Bayasibona isimo esizokwenzeka uma lufike ukhetho isimo sisenje? kubuza uNksz ZuluInhloko yoMnyango wezokuBusa ngokuBambisana neziNdaba zoMdabu KwaZulu-Natal, uMnuz Thando Tubane nomxazululi bavumile ukuthi zisilele emuva izinhlelo zokuthuthukisa intsha ngamakhono nemfundo, ezabesifazane namadoda njengoba nosomabhizinisi abasathuthuka bengahlomuli ngalutho ngenxa yokugqoza kwentuthuko.UTubane uthe umxazululi usebenza kanzima yedwa evale izikhala ezahlukene okukhona kuzo eseMeya, esesigungu esilawula umkhandlu neseMenenja yoMkhandlu.Ngemuva kokhetho nyakenye, i-IFP yahlabana ngezihlalo zamakhansela ezingu-15, ANC 14, NFP ezimbili, iDA ne-EFF bathola esisodwa iqembu ngalinye.Emasontweni amabili edlule uNgqongqoshe woMnyango wezokuBusa ngokuBambisana neziNdaba zoMdabu KwaZulu Natal uNkk Nomusa Dube-Ncube ufake isicelo sokuhlakaza uMkhandlu waseNquthu.USihlalo wekomiti elijutshwe yiNational Council of Provinces eNquthu, uMnuz Jihad Mohapi uthe sizophuma namhlanje isinqumo sokuthi uyahlakazwa noma cha uMasipala waseNquthu kuqalwe kabusha ukhetho.