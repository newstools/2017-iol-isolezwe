SEKUQUBUKE indida ngokubulawa komlisa (50) wasehostela iGlebelands okuthiwa udutshulwe wabulawa endlini yakhe. UMnuz Nonhlanga Bha kuthiwa ungenelwe abantu abangaziwa ngoLwesithathu ebusuku bamdubula, washona. Okhulumela amaphoyisa uColonel Thembeka Mbhele uthe lo mlisa utholakale ebulewe endlini yakhe enamanxeba okudutshulwa emqaleni nasesifubeni. Amaphoyisa aphenya icala lokubulala. Akukaziwa ukuthi yini eholele ekubulaweni kwakhe. Kuthiwa ubehlala eBlock R lapho obekuhlala khona iqeqebana ebelibhekene ngeziqu zamehlo nelinye elihlala ezitezi ezindala. Ubenesitolo lapho abedayisa khona izinto ezahlukene okubalwa kuzo ugwayi neziphuzo ezihlohlozelayo nokunye.Ngokusho kwabahlali bakuleliya hostela akuqondakali ukuthi ubulawelweni njengoba beveze ukuthi yena wayengakaze azibandakanye kulezi zingxabano. Omunye umhlali ocele ukuba igama lakhe ligodlwe ngoba esabela impilo yakhe uthe basola ukuthi lo mlisa ubulawe abantu abebephanga esitolo sakhe. Uthe lo mlisa ubehlala esitezi abahlala kuso kodwa ubengazibandakanyi kulezi zinto zokuxabana. Ubengumuntu obevame ukuvuka ayothenga izinto zasesitolo bese ebuya ezodayisa. Ubengajwayele nokukhuluma kangako. Sithukile uma sizwa ukuthi uyena lona obedutshulwa. Sinakho ukucabanga ukuthi mhlawumbe abantu abebephanga kodwake phela la ngeke wazi, kusho lo mlisa. Ngokusho komhlali wakuleliya hostela kuzwakale isibhamu siqhuma kahlanu ngoLwesithathu ebusuku. Ngesikhathi bephuthuma ukuyobona ubese eshonile. Kukholakala ukuthi labo abamdubulile bebengaphandle kwasendlini yakhe njengoba beyivaliwe nge-burglar guard.