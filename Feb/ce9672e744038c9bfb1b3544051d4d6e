AHLALISWE lubhojozi amasela emfuyo amalungu omphakathi aseHighflats, KwaZulu Natal, antshontshelwa izinkomo zibulawe ngesihluku.Kuthiwa izinkomo zishumpulwa amakhanda, amanqina kuhushulwe nezisu umswane ugcwale phansi.Ngisho induna yaseMkhomazane eHighflats, uMnuz Israel Mfusi, iyisisulu salokhu kuntshontshwa kwezinkomo okuthiwa kwenzeka nsuku zonke. UMfusi uthi kade waqala umkhuba wokwebiwa kwezinkomo kodwa manje sekwenzeka nsuku zonke kusukela kuqale uFebhuwari. Alusekho usuku lwamahhala futhi awasizi ngalutho amaphoyisa ophiko olulwisana nokwebiwa kwemfuyo. Ufike untshontshelwe izinkomo ezithathwa esibayeni zibulawe bese uthola ikhanda, amanqina nesisu sayo kusaphazeke esigangeni, kuchaza uMfusi.UMnuz Sphamandla Mchunu ungomunye wabantshontshelwe izinkomo ezine ngoMgqibelo ebusuku. Uthe abazi kwenzekani eHighflats njengoba sekwande nezindawo ezidayisa inyama. Siziphilisa ngayo imfuyo, asisebenzi. Kubuhlungu ukufica umswane, amanqina nekhanda sekugcwele phansi izinkomo zingasabonwa. Uhlukumezekile umphakathi futhi sihlalele ovalweni ngenxa yesimo esibhekene naso, kubalisa uMchunu.Uthe umphakathi ufuna ngisho ukuzibambela ngezandla abantshontsha imfuyo uma ubathola ngoba amaphoyisa azithela ngabandayo.UMnuz Ndodomuzi Mkhize ukhale ngabaseshi ukuthi basesha into engayi ndawo ngoba ziyanda kunokuba zehle izigameko zokwebiwa kwemfuyo endaweni yabo. Umphakathi ucasuke kabi, asifuni kuze kufike isikhathi lapho sizozithathela khona umthetho ngezandla zethu. Zihlinzwa ngesihluku izinkomo zethu kushiywe amanqina namakhanda, okuyisenzo esisithatha njengesiyindelelo, kusho uMkhize.Okhulumela amaphoyisa KwaZulu Natal, uLieutenant Colonel Thulani Zwane, uthe kuvulwe amacala ayisithupha okwebiwa kwemfuyo kule nyanga esiteshini samaphoyisa eHimeville, ngaseMpendle. UZwane uthe ngempelasonto amaphoyisa abophe abasolwa abangu-37 ngokutholakala nezinkomo ezingafakiwe uphawu olukhombisa ubunikazi bemfuyo. Unxuse umphakathi ukuthi ubikele amaphoyisa ngokwebiwa kwemfuyo noma unemininingwane ngabasolwa. Isimo asikaphumi esandleni futhi amaphoyisa ayaqhubeka nokufundisa umphakathi izindlela zokuvikela imfuyo yawo nokuyifaka uphawu, kusho uZwane.