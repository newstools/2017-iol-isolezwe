IZIKHULU zomnyango wezeMpilo eGauteng zamfihlela ulwazi olubalulekile uNgqongqoshe wezeMpilo kuzwelonke, uDkt Aaron Motsoaledi, ngenzukazikeyi yodaba lokuthuthwa kweziguli eziphazamiseke ngokomqondo zisuswa esikhungweni iLife Esidimeni. Lokhu kwaholela ekutheni kushone iziguli ezibalelwa ku-100 , kusho uSolwazi Malegapuru Magkoba ePhalamende izolo, ehambisana noMotsoaledi.UMagkoba weluleke ngokuthi kushintshwe imithetho ephathelene nokuphathwa kweziguli eziphazamiseke ngokomqondo. Uthe lokho kuzosiza ukunika ungqongqoshe amandla aphelele ukuze kugwemeke umkhuba wezikhulu wokufihlela ungqongqoshe ulwazi olubalulekile. Ungqongqoshe usuke engazi lutho kodwa uma konakala amehlo athi njo kuyena, kusho uMagkoba. Amalungu ePhalamende aphinde atshelwa nokuthi oyiNhloko yezifo ezingathathelani kuzwelonke, uMelvyn Freeman wayenganakwa uma kukhona akufunayo nokwamenza wasola ukuthi kukhona okushaya amanzi ngokuthuthwa kweziguli. UMotsoaledi uthe ubona sengathi babemziba ngamabomu uFreeman. Ngokwami ukubona babenza ngamabomu, bemnqabela ukungena emhlanganweni ngoba kukhona abakufukamelayo, kusho uMotsoaledi. Ilungu le-EFF ePhalamende, uDelisile Ngwenya, lithe ukwesula kukaNgqongqoshe uNkk Qedani Mahlangu akwanele. Kufanele ethweswe amacala ngale nto ayenzile. Ukusula kwakhe akusho lutho, kusho uNgwenya.