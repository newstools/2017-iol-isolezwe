LITHATHA elinye igxathu udaba lwabalandeli be-Orlando Pirates ngemuva kokuvela kokuthi kune-SMS ezungeza amagatsha kuzwelonke ekhuthaza ukuba lungabhadwa emidlalweni yeqembu kuze kube izimfuno zabo zizwakele kuSihlalo weZimnyama, u-Irvin Khoza.NgoMgqibelo iBucs ititinywe yiMamelodi Sundowns ngo 6-0 emdlalweni we-Absa Premiership obuseLoftus Versfeld Stadium, ePitoli. Ngenxa yentukuthelo ebangelwe yilo mphumela abalandeli beZimnyama bangene enkundleni umdlalo uqhubeka kwacekeleka phansi impahla baphinde basabisa ngokuvulela isibhaxu kubadlali.Kusasa ngo-7.30 ebusuku iPirates izodudulana neBidvest Wits emdlalweni we-Absa Premiership ose-Orlando Stadium. Umlandeli wokuqina kuBucs egatsheni laseMlaza, uMusa Sokhulu, uthe uthole i-SMS evela kubalandeli abaseGoli umazisa ngezinhlelo zokuduba ukuhambela lo mdlalo neminye elandelayo kuze kube izinkinga zabo ziyalungiswa. Okwenzeke eLoftus ngoMgqibelo kuveza obala ukujula kwezinkinga ezikuPirates. Yebo kunenkinga kubadlali kodwa (inkinga) enkulu isezikhulwini ezimbili. Ngosuku okuyosuswa ngalo uScreamer (Stanley Tshabalala) noFloyd (Mbele) kuPirates, konke kuyokwenzeka ngendlela, usho kanje uSokhulu ezwakala ukuthi akesabi lutho ngalokhu akushoyo. Inkinga ikulaba bobabili. Ngisho uKhoza angalanda * -Alex Ferguson (owaduma kuManchester United) ngeke kube nashintsho uma laba besekhona ngoba wonke umqeqeshi ofika kuPirates nabo bayamqeqesha ukuthi akawenze kanjani umsebenzi. Okunye okuyiqiniso wukuthi kunabadlali abangasafuni ukudlalela iPirates kodwa kabakhululwa ebe amaqembu abafunayo esho ukuthi azoyikhipha imali. Laba ngo-Oupa (Manyisa), Issa (Sarr), Mpho (Makola) noThabo (Matlaba). Konke lokhu engikushoyo kuyaziwa kodwa abantu bayesaba ukukhuluma. NoKhoza imbala uyakwazi lokhu. Inkinga ifike ibe sekutheni uma bemtshela abalandeli uthi abeze nobufakazi. Asikwazi ukuveza lobo bufakazi kodwa iqiniso linjalo nje. Ungabuyela emuva kubona bonke abaqeqeshi bePirates bonke bazokutshela ngamadoda amabili. NgokukaSokhulu, okwenzeke eLoftus kuyizinkomba zokunengeka kwabalandeli ngokungalalelwa kwabo kwabakushoyo. Angibasoli abalandeli ngabakwenzile ngoba ngiyazi kuqhamukaphi ukunengeka. Engingakuthandanga wukucekelwa phansi kwempahla kodwa konke okunye bekufanele kwenzeke. Mhlawumbe uKhoza uzoke ashintshe ukuqalaza, kusho uSokhulu.UPhillip Jwara ophethe igatsha laseGoli udalule ukuthi yena negatsha lakhe bazoya emdlalweni weWits yize bazi nge-SMS. Inkinga wukuthi abaqeqeshi bethu abanikwa ithuba lokuzithengela abadlali. Izikhulu yizona ezigxambukela emsebenzini wabaqeqeshi ngokuthengela abaqeqeshi abadlali. Kule sizini angiboni ukuthi kukhona esizokuwina. Abadlali kumele babhukule ngoba thina iyodwa into esiyifunayo - amaphuzu amathathu. Le nto yokushaywa ngo 6-0 no 6-1 ayamukelekile. Iyihlazo eqenjini elifana nePirates, kusho uJwara.UDejan Miladinovic omunye wabalandeli abangasali emidlalweni yeBucs ukhale ngokuthatha isikhathi kukaKhoza ukumemezela umqeqeshi omusha. Angibasoli abalandeli ngabakwenzile. Asikwazi ukushaywa ngamagoli ayisithupha njalo emidlalweni emqoka. Ngizwile ngendaba yokuthi kunabahlela ukuthi singayi enkundleni. Sizohlangana kahle kusasa sixoxe ngale ndaba. Uma bethi asingayi enkundleni nami ngeke ngiye ngoba esikwenzayo sikwenza njengeqembu. Usihlalo naye kumele asolwe ngokubheda kwezinto. Udembesele kakhulu ngodaba lomqeqeshi. Kunzima ukugxeka uScreamer noFloyd ngoba ayikho into ebambekayo kodwa phakathi kwabo kukhona ongenzi kahle, kusho uMiladinovic.