USESONGELWA ngokubulawa uthishanhloko omusha wesikole samabanga aphansi esiseMaqongqo eMgungundlovu, iVilla Maria Primary, ongene kulesi sikhundla ngemuva kokubulawa ngesihluku kowayenguthishanhloko naye owayesatshiswa. Uthishanhloko omusha uqale ukuphatha kule nyanga esikuyona emuva kokubulawa kowayenguthishanhloko uNkk Nokuthula Magwanyana owahlaselwa wabulawa ngesihluku ngo-Agasti nyakenye.UNkk Magwanyana naye wayekade esatshiswa ngaphambi kokubulawa. Wayethathe isikhundla emuva kokuthi uthishanhloko waphambilini ethathe umhlalaphansi ngo-2012. Kuyaqala ukuthi kube nothishanhloko kulesi sikole emuva kokubulawa kukaNkk Magwanyana nyakenye.Izolo uMnyango wezeMfundo KwaZulu-Natal ukuqinisekisile ukuthi usuyitholile imibiko ngokusatshiswa kukathishanhloko.Okhulumela uMnyango wezeMfundo esifundazweni, uMnuz Muzi Mahlambi uthe batholile ukuthi lo thishanhloko usatshiswa ngendlela efanayo noNkk Magwanyana owagcina ebulewe ngemuva kokusongelwa. Lolu daba ulubikile kubahloli lwabikwa nasemaphoyiseni. Sizosebenzisana namaphoyisa ukuqinisekisa ukuthi kusheshe kulandelelwe kuphenywe njengoba uthishanhloko ethole umqhafazo othi awufane nalowo owawuthunyelwe kuNkk Magwanyana othi akaphume esikoleni uma esafuna ukuphila, kusho uMahlambi. Uthe bakhathazekile ngokusatshiswa kothishanhloko abaqokwa kulesi sikole wathi lokhu kwenza bazibuze ukuthi kanti labo abenza lokhu yingoba bengafuni yini ukuthi kube nothishanhloko esikoleni.Okhulumela amaphoyisa KwaZulu-Natal uColonel Thembeka Mbhele ukuqinisekisile ukuthi kuvulwe icala lokusabisa emuva kokuthi uthishanhloko ethole imiqhafazo ebimsabisa. Uthe amaphoyisa ayaphenya ngalokhu.Ngokuthola kweSolezwe uthishanhloko uthole umqhafazo ngeSonto ntambama emuva kokuthi eqale esikoleni ngoLwesithathu ngoFebhuwari 1. Kuthiwa kwenzeka lokhu nje kunomunye uthisha osondelene nothishanhloko naye okuthiwa uthunyelelwe umqhafazo othi akamxwayise ngokuqhubeka aphathe kulesi sikole. Isolezwe like labika ukuthi kube nenkinga yokusatshiswa kwababebizwe ukuthi baye kwinhlolokhono kulesi sikole ngaphambi kokuthi kuqokwe uthishanhloko.