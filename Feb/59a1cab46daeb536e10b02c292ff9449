UDEPHUNWE yizinja washona owesifazane osekhulile waseNtshangwe, okuthiwa zimthole ngesikhathi ebuya kozijabulisa nabangani kamakhelwane, entathakusa, izolo.UNksz Thembisile Gwala (60), kuthiwa ubephuma kubangani ngezithuba zabo 12.30 entathakusa ngesikhathi ehlaselwa yizinja zakwamakhelwane. Yize abomndeni wakhe bethi zibalelwa ku-14 izinja ebezimdephuna, Isolezwe lithole ngabanikazi bazo ukuthi beziyisishiyagalolunye. Izinja ezilume uNksz Gwala kuthiwa ngama-Afrikaanis ezijwayele ukufuywa emakhaya. UNksz Fundiswa Ntaka ongumzukulu kamufi, uthe ubekade ehambe ntambama kwaze kwalalwa engabuyile. Ngize nganaka ngoba sekwenzeke lesi sigameko ukuthi ubengabuyanga ngoba ngilala kwenye indlu. Ngivuswe ngo-12.30 nguSandile (indodana kamufi) ezongilanda saphuthuma endaweni yesigameko. Simfice ugogo elele phansi ibhulukwe lisezinyaweni. Ubephelile emzimbeni elinye ibele lidlavazekile kwavela nethambo edolweni. Ezinye izicubu besihlangana nazo phansi, sazigqiba, kuchaza uNksz Ntaka.Uthe bamnyakazisile wasabela kodwa kuthe emuva kwesikhashana wathula. Ngesikhathi sifika izinja bezisakhona zikhonkotha. Amaphoyisa athe kudingeke ukuthi aqhumise isibhamu ukuze izinja zihlakazeke ngesikhathi efika zisamluma. Kubizwe i-ambulensi efike ngo-3.15 ekuseni evele eseshonile, kusho uNksz Ntaka.Kuthiwa abanikazi bezinja baphume selidume ladlula njengoba kuze kwasiza omunye umakhelwane oshayele ucingo amaphoyisa. UNksz Delisile Sibisi ongumngani kamufi uthe bebehlangane ngabo-4 ntambama bathenga utshwala baphuza. Bengiphuma ukuyohola iqolo kodwa imali ngangayithola. Ngenxa yokuphathwa yingcindezi yokungaholi ngikhiphe * -R50 ngamthengela utshwala, sacela no-R100 kubaba. Ngihlukane naye ngo-7 ntambama sekufike isoka lami ngabashiya bephuza. Abasale naye bathi ubesezela kakhulu waqeda amabhodlela akhe wahamba. Besihlele ukubonana namuhla (izolo) sizokhipha ibhabhalazi, kusho uNksz Sibisi.UMnuz Sithembiso Mtolo walapho kufuywe khona izinja uthe ziyaqala ukwenza lo monakalo. Ziyisishiyagalolunye izinja zalapha ekhaya, kungenzeka ukuthi bese zihlangene nezakwabanye omakhelwane njengoba kuthiwa bese zingu-14. Beziyisihlanu esezindala obekungezala ekhaya. Ezine zesifazane zazifikela ngoba zize kulezi zala ekhaya sagcina sesiziphakela sezihlala unomphelo, kuchaza uMtolo.Uthe ngonyaka odlule wazama ukuxhumana nabakwaSPCA ecela ukuthi bazilande bathi akazilethe. Nathi sasaba ukuziqoqa kodwa besivele singasazithandi. Siphatheke kabi ngokwenzeke kumakhelwane wethu futhi asisafuni nokuzibona lezi zinja, kuchaza uMtolo.