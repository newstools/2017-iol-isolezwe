SEKUYILESO sikhathi futhi eMzansi lapho kushaywa khona edonsayo.Uma ukade uzitshela ukuthi impilo yakho inzima, awukaboni lutho. Angisiyena umuntu othanda ukugxila ezintweni ezimbi kodwa kuhle ukuthi iqiniso likhulunywe. Mhlawumpe njengomkhokhi wentela lolu daba ngilubuka ngengxenye eyodwa kodwa nathi kumele kube khona ozosimela. Sekukaningi lakhona senziwa iziwula ebese kulindelwa ukuthi impilo iqhubeke nje kanjalo sekungazuthi akonakalanga lutho. UNgqongqoshe wezeziMali uMnuz Pravin Gordhan uhlalelwe wumsebenzi omkhulu kodwa okubaluleke wukuthi angacindezeli abantu abaphansi ngoba ezama ukukhulula abaphila impilo ephezulu kodwa ngamandla empilo yabangaphansi kunabo. Namanje ngisazibuza ngiyaziphendula ukuthi yini le kangaka engidonsela kwezinye zezinhlelo zethelevishini eveza imizi emihle yabanye abantu. Lolu hlelo ngingalubuka cishe usuku lonke. Ngiyacabanga kimina kusuke kukhona le nto elangazelela le mizi nethemba lokuthi ngelinye ilanga nami ngizozibona sengiwumnikazi wawo. Impilo iyasetshenzelwa ngiyakwazi lokho futhi ngiyacabanga ukuthi ngisayibambe ngakho kodwa kusayindida kimina ukuthi kukhona abantu abahlala ezithabathabeni zemizi kanokusho ebiza izigidi ebese kuba nabalala emigwaqweni. Impela impilo iyindida. Ziningi izizathu zokuthi singalingani emhlabeni. Andukuba ukwazi ubunzima bokuthi abanye abantu bakhuphuke ngokunyathela emahlombe akho, ngeke uyiqonde le nto engizama ukuyisho. Okunganambithiseki wukuthi uthi uyazama ukuziphantela kube khona abakucindezelayo. Kuyaphinda futhi nakulo nyaka ukuthi uGordhan amemezele ngezizumbulu ezizoyiswa ezindaweni ezahlukene. Kuyo yonke le minyaka enguNgqongqoshe wezeziMali, ngeke uzwe enkulumweni yakhe echaza ukuthi lezi zimali ezinyamalala minyaka yonke kwenziwani ngazo. Awuthi mina ngikutshele. Kukhona abantu thizeni abangenandaba kumbe iRandi liyehla kumbe liyenyuka ngoba nakhu bazi ukuthi impilo yabo ngeke ishintshe. Basuke bazi ukuthi bazolokhe beqhubekile nokudla budedengu izimali zabakhokhi bentela. Thina bakhokhi sizolokhe siqhubekile nokusebenza ngoba sithi sizizamela impilo engcono kodwa kuzifanele nje. Sisebenza izinsuku eziyinqwaba enyangeni, linede lingangena lelo holo nezikweletu zempilo zivuse amakhanda azo. Asihlukile nabantu abasebenzela emuva. Kunjalo kodwa akusho ukuthi singasebenzi. Kwamanye amazwe izakhamuzi zakhona azikukhaleli ukukhokha intela ngoba ziyazi ukuthi zonke ziyazuza kulokho; izingane zakhona zifunda mahhala, uhulumeni ubakhela imizi, futhi namathuba emisebenzi maningi. Yize nathi sicishe siyele lapho eMzansi kodwa la kithina esihluka khona wukuthi okwethu kukhona lapho kungalungi khona. Amadlelo aluhlaza azuzwa abaphambili ebese abasemuva basebenzela abaphambili. Ngike ngingathandi ukuzwakala njengomuntu okhonondayo ikakhulukazi uma engeke aqhamuke nesixazululo. Esikhathini samanje lapho imali iyimvela kancane, kubalulekile ukuthi kukho konke esikwenzayo sicabangele ikusasa. Ngake ngabuza abanye abangani bami ukuthi mekungase kuthiwe baphelelwa imisebenzi yabo, ingabe banayo yini imali ebhange engakwazi ukuthi ibaqhube cishe izinyanga eziyisithupha na? Abanye bethu bavamise ukungakunaki lokho. Siphile sekungazuthi yonke into izohlezi ibuthebelele. Ngiyacabanga naseZimbabwe babengazi ukuthi bayovuka ngelinye ilanga imali yabo ingasenanzuzo. Ngakho kusemqoka ukuthi kukho konke esikwenzayo, sazi ukuthi sizame ngakho konke okusemandleni ethu ukuphila impilo engcono. Ngabe iRandi liyehla noma liyanyuka, ngabe izinga lokukhwatshaniswa kwemali kahulumeni kuyehla noma kuyenyuka? Asazi ukuthi akekho umuntu ozosicabangela ngempilo yethu ngaphandle kwethu. Uma usalindele ukuphila ngohulumeni, ngiyakuzwela. * UMaud Blose uqeqesha abafundela ubuntatheli eDUT. Ungamlandela kuTwitter: @Maud_Blose