KULINDELEKE ukuthi akhulume ngezinto eziningi ezithinta inhlalakahle yesizwe uMengameli Jacob Zuma uma esethula inkulumo yakhe yesizwe ngoLwesine oluzayo.Lona ngumbono wabahlaziyi abahlukene bezepolitiki. UMnuz Xolani Dube, wesikhungo i-Xubera Institute, uthe isikhathi esiningi kusuke sekulindelekile ukuthi uZuma uzogxilaphi uma ezokhuluma.Udaba lokubuyiswa komhlaba kubaniniwo uthe ngezinye zezinto ezizoba seqhulwini azokhuluma ngazo. Kulindeleke ukuthi akhulume nangomnotho wezwe ukuthi sekufike isikhathi sokuthi ubuyiselwe kwabamnyama, kusho uDube.Ukusheshiswa kokulethwa kwezidingo zomphakathi kusezintweni athe kulindeleke ukuba akhulume ngazo. Inkulumo yakhe yesizwe kulokhu kuzoba sengathi uyethula okokugcina esizweni. Uzofuna azwakale ebantwini njengomuntu okunguyena kuphela obakhathalelayo. Uzobe enzela ukuthi ashiye umlando ngaye abantu abazomkhumbula ngawo, wokuthi ukube usekhona, ubezobenzela okuthile. Ukuxwayisa ngokucwasana ngokobuhlanga, ngokusho kwakhe, nakho ngeke kusale ngaphandle. Uzokhuluma nangezinguquko ekuphathweni kwamabhizinisi kahulumeni ezizokwenza ukuba osomabhizinisi abamnyama abasakhula, bahlomule kuzona, kuchaza uDube.USolwazi Bheki Mngomezulu, umhlaziyi ozimele ofundisa eNyuvesi yaseWestern Cape, uthe uZuma ngeke akushiye ngaphandle ukuba maqembu qembu kwamalungu e-ANC. Uzokhuthaza ukuba i-ANC ibumbane ukuze kube nozinzo kwezepolitiki ezweni, kusho uMngomezulu.Ukuqinisa amaxhama ezokuxhumana namazwe angaphande uthe nakho kuzovela enkulumeni kaZuma ukuze kuqhubeke ukuhwebelana kwawo neNingizimu Afrika.Ebuzwa ngodaba lokubuyiswa komhlaba oluhlale lususa ukushisa emphakathi nakwamanye amaqembu aphikisayo, uthe uyobe wenze iphutha elikhulu uma engakhulumanga ngalo. Ngenxa yokuthi inkululeko yezwe lethu kwaxoxiswana ngayo ngeke akucacise ukuthi uhlelo olukhona njengamanje luyehluleka ukuxazulula inkinga yokubuyiswa komhlaba. Uzothi esizweni zikhona ezinye izindlela uhulumeni azoqhamuka nazo zokubuyiswa komhlaba.Uthe uhulumeni angawuthatha ngenkani umhlaba awubuyisele kwabamnyama kodwa akafuni ukwenza okufana nokwaseZimbabwe.Bobabili abahlaziyi bavumelene ngokuthi uZuma ngeke akushiye ngaphandle ukubhekwa kokukhula komnotho waseNingizimu Afrika yizikhungo ezibhekele lokhu emazweni onke.Okuningi okulindeleke ukuba uZuma akusho abahlaziyi bathe ngeke kuhluke kangakho kwakusho enkulumeni yakhe iJanuary 8 Statement.