USELAHLEKELWE yithemba lokuthi usazolashwa umlisa waseClaremont, osekuphele izinyanga ezimbili elinde ukuqhubeka nokulashelwa umdlavuza ngenxa yokungabi bikho kwemishanguzo esibhedlela, iKing Edward VIII.UMnuz Sabelo Khambule (38) uthe usehlalele ovalweni lokuthi umdlavuza uzoqhubeka nokusabalala emzimbeni njengoba sekume ukulashwa kwakhe. UKhambule unomdlavuza wesikhumba obizwa ngeLymphoma. Uthe uqale ukuthola ukuthi unalo mdlavuza ngo-2007 ngesikhathi emilwa yizinsumpa ebusweni. Uthe wayesejele eWestville ngesikhathi ethola ngomdlavuza, wadluliselwa eChief Albert Luthuli walashwa waba ngcono. Uphinde waqala phansi, wamilwa amaqhuqhuva ebusweni nasesandleni ngo-2014 waya esibhedlela iKing Edward VIII nokuyilapho eqale khona ukuhlolwa. Kuze kwatholakala ngoJulayi 2016 ukuthi sekubuye lo mdlavuza. NgoNovemba nyakenye ube eseqala ukuthola imishanguzo yeChemotherapy. Ngiqala ukuthola umjovo weChemo ngilaliswe izinsuku ezintathu. NgoDisemba ngiphinde ngajovwa ngase ngitshelwa ukuthi angigoduke ngibuye, ngibuyele ungakadluli uDisemba. Ngithe sengibuyela yaqala-ke inkinga, bangitshela ukuthi ayikho imishanguzo, kusho uKhambule.Utshelwe ukuthi akaye kumxhumanisi walesi sibhedlela nomphakathi ayobika kuye ukuthi ubhekene nale nkinga. Lapho wacelwa ukuba abhale incwadi wabe esegoduka. Uthe udokotela wamnika inombolo yakhe wathi akalokhu emthinta ebheka ukuthi imishanguzo seyikhona yini. Njalo uma ngimshayela ucingo bengithola ukuthi imishanguzo ayikabi bikho. Ngigcina ukumthinta ngoMsombuluko uphinde wangitshela ukuthi ayikafiki namanje. Senginovalo lokuthi ngizogcina ngibulewe yilesi sifo ngoba udokotela wayengitshelile ukuthi siyingozi nokuthi siyabulala, kusho uKhambule. Umsebenzi wakulesi sibhedlela ongagunyaziwe ukukhuluma nezintatheli ukuqinisekisile ukuthi isibhedlela sinenkinga enkulu yokungabi bikho kwemishanguzo yeChemotherapy. Uthe kabazi ukuthi lesi simo sizolungiswa nini. Izolo, uKhambule uthe uthintwe ngabakulesi sibhedlela bethi akafike ngoMsombuluko azothola imishanguzo ngemuva kokuthi bethintwe yiSolezwe liveza ukuthi lizobika ngalolu daba. Okhulumela uMnyango wezempilo KwaZulu-Natal, uMnuz Sam Mkhwanazi, uthe bekunenkinga yokushoda komjovo obizwa nge-mesna (umjovo osetshenziswa nemishanguzo yomdlavuza ukunciphisa izinkinga ezidalwa yimishanguzo kubantu abasuke belashwa). Uthe ukushoda kwayo kudalwe wukungatholakali kobezoyihlinzeka. Uthe usetholakele ozohlinzeka imishanguzo, sebesifakile nesicelo sokuthi ilethwe. Okwamanje kunemishanguzo eyisibalo esincane kakhulu, basalinde ukulethelwa eminye yile nkampani asebeyitholile.