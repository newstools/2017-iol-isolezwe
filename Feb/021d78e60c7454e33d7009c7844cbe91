KUHLUKENE imibono ngokuphasiswa kweholo labasebenzi abahola kancane ukuthi libe ngu-R20 ngehora. Izolo iPhini likaMengameli waseNingizimu Afrika uMnuz Cyril Ramaphosa utshele abezindaba ukuthi kusukela ngoMeyi 1 wonyaka ozayo iholo labasebenzi lizoba ngu-R20 ngehora uma besaqala ukusebenza.Wonke umuntu obesezingxoxweni zamaholo usisayinile lesi sivumelwano ngaphandle komfelandawonye wezinyunyana i-Cosatu.&nbsp; URamaphosa uthe uma abantu beholelwa u-R20 ngehora kusho ukuthi bazothola u-R3 500 ngenyanga uma besebenza amahora angu-40 ngesonto kanti abasebenza angu-45 bazothola u-R3 900 ngenyanga.&quot;Siyakuqonda ukuthi le mali ayigculisi kodwa sizama ukuqinisekisa ukuthi abasebenzi abangu-6.6 million abahola kancane bathole imali engconywana. Uma siphoqa abaqashi ukuthi baholele abasebenzi o-R10 000 noma o-R20 000 bekuzoba nomthelela omubi. Abaqashi bakhale ngokuthi bazokwazi ukuholela abantu u-R3 000 kodwa uma imali isiphezulu kakhulu kusho ukuthi bazodiliza abasebenzi,&quot;kusho uRamaphosa.&nbsp;Uthe bazokwenza isiqiniseko sokuthi imali eholwa ngabasebenzi iyakhushulwa unyaka nonyaka. UMnuz Katish Masemola onguNobhala Jikelele we-Food and Allied Workers Union enamalungu asebenza ezitolo zokudla nasemafemini okudla uthe abahambisani neze naleli holo okuthiwa lizosiza abasebenzi.&quot;Kufana nokuthi bayathukwa abantu bakithi ngoba abanayo imali. &nbsp;Thina besifuna abantu banyuselwe iholo ngo-R7 000 ukube kuthiwa kubhekelelwa abampofu. Awukwazi ukuthi uvikela umuntu ekuxhashazweni ebe eholelwa u-R3 500. Sizoqhubeka nemibhikisho efuna amaholo angcono abasebenzi bethu,&quot;kusho uMasemola. UMnuz Mandla Mzelemu okhulumela i-South African National Taxi Council, KwaZulu-Natal utshele Isolezwe ukuthi abanikazi bamatekisi vele baholela abasebenzi babo imali engaphezu kuka-R3 500 ngoba kukhona abashayeli abahola o-R1 000 ngesonto.&quot;Imboni yamatekisi vele iholela abasebenzi imali yokuphila. Mhlawumbe kuyenzeka nje kwabanye osomatekisi uthole ukuthi banekhumbi eyodwa bangakwazi ukuholela abashayeli kahle kodwa akekho umshayeli oxhashazwayo. Abashayeli abaningi bahola imali yokuphila,&quot; kusho uMzelemu.