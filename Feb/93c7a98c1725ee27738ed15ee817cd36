USULINDE imiphumela yokuhlolwa kwesidumbu umndeni wesaguga esishone sihlala ekhaya labadala ngesonto eledlule.Umndeni usola ukuthi ukushona kukaNkk Eunice Makhathini (81) obehlala ekhaya labadala i-Thembeni Old Age Home kwa-K, KwaMashu, akubanga ukugula njengoba uthi ubenezibazi entanyeni.Lokhu kushiwo ngumzukulu kaNkk MakhathiniuNksz Buseletso Peterson. Umzimba kagogo ubunezibazi ikakhulukazi entanyeni. Okunye okwenza singabaze ngokushona kwakhe ukufica isidumbu sesonakele ngalolu hlobo ekubeni besiyoqeda usuku lwesibili okwenza sibe nezinsolo zokuthi ugogo bese enezinsukwana ashona kunalezo ezishiwoyo. Nokho sizolinda imiphumela yokuhlolwa kwesidumbu okulindeleke ukuthi iphume kusasa (namuhla), kusho uNksz Peterson.Ngasekuqaleni kwesonto indodakazi kaNkk Makhathini, uNksz Thembi Ngcobo, ithe ngesikhathi ifonelwa ngumphathi wesikhungo, uNkk Thobile Mhlongo, ngesonto elandulela okwashona ngalo unina, umtshele ukuthi uma kwenzeka unina eshona angamlandi uma engawuphethe * -R6 000 wamanabukeni. Nokho uNkk Mhlongo engxoxweni abe nayo neSolezwe ukuchithile ukuthi kukhona imali ayikweletwa yilo mndeni. Uthe isizathu esenze wafonela uNksz Ngcobo ngaphambi kokushona kukanina wukuthi wayebona ukuthi ugogo uxinekile futhi wamfonela emasontweni amathathu ngaphambi kokuthi ashone. UNksz Ngcobo ukuphikile okushiwo nguNkk Mhlongo kokuthi ubengamnakile unina. Ngikufunde ephepheni akushoyo kodwa kungamanga. Bengihlale ngimvakashela umama kangangoba ekuqaleni kwenyanga edlule bengifikile ngizombona. Ayikho incwadi engayisayina eyayithi umama akangayiswa emakhazeni uma eshona futhi ngesikhathi ngithola ucingo ngithumele umfowethu omdala uMnuz Boykie Peterson ohlala khona KwaMashu, kusho uNksz Ngcobo.UNkk Makhathini uzofihlwa kusasa emathuneni akwa-K KwaMashu.