LISHAYE into ephansi iTheku ekuphathweni kwezimali kwisabelomali sika-2015/16 ngemuva kokuthola umbiko osesigabeni esiphansi uma kuqhathaniswa nombiko owandulela lo nyaka.Umkhandlu weTheku uthole umbiko omuhle kodwa onogcobho, okuyisinyathelo esibheke emuva uma kuqhathaniswa nonyaka odlule lapho lathola khona umbiko ohlanzekile.Ithula umbiko emhlanganweni izolo, iMenenja ehhovisi loMncwaningi-Mabhuku, uMnuz Phakamisa Stamper, ithe ukusetshenziswa budedengu kwezimali nokuhluleka ukulawula amanzi amoshekayo eThekwini yikhona okwenze kutholwe umbiko onje. Uthe bazixwayisa izikhulu zomkhandlu ngokuthi kumele zilungise indaba yokungasetshenziswa ngendlela kwezimali nokulawula ukumosheka kwamanzi kodwa zangalalela. Umbiko eniwutholile uwumphumela wokungalaleli, kusho uStamper.UMkhandlu weTheku ungabuyela ezingeni lawo uma ungalungisa isimo. Khona akukubi kangako kodwa nisengenza kangcono kunalokhu. Uthe u-R10 million kuphela ongumehluko uma kuqhathaniswa isabelo-mali salo nyaka nesedlule. Kwisabelo-mali sika-2013/14 sasikhuluma ngomonakalo wama-billion. Uma siqhathanisa imali kuyabonakala ukuthi akukubi kangako, kusho uStamper.Umholi wekhokhasi ye-DA emkhandlwini weTheku, uMnuz Zwakele Mncwango, ukufanise nokubuyela emuva ukuthola umbiko omuhle kodwa onogcobho komkhandlu weTheku.Uthe indaba yokungcwatshwa kwabantu wumkhandlu ngenye yezinto ezenze wathola lo mbiko. UMncwango uthe ngeke zilunge izinto eThekwini uma amakhansela e-ANC engazimisele ngokulalela uma exwayiswa.IMeya yomkhandlu weTheku, uNkk Zandile Gumede, ithe umkhandlu wabo wenza kahle, lokho kufakazelwa wukuwola izindondo ezindaweni ezehlukene.Uthe bazobuyela ezingeni labo uma sekukhishwa umbiko woMncwaningi-Mabhuku olandelayo.