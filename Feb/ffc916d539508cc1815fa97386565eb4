UMENGAMELI Jacob Zuma ushaya phansi ngonyawo uthi bazoluqhuba ngaphandle kokuhloniza uhlelo lokuguqula izisekelo zomnotho kuleli.Ephendula imibuzo ePhalamende izolo, uZuma uthe kabaqhubi lolu hlelo ngoba bezonda abamhlophe. Anginankinga nabantu abamhlophe, angibazondi kade saqala ukusebenza nabo ngisho nasemahlathini ngesikhathi sobandlululo, kusho uZuma.Uthe amalungu amaqembu aphikisayo ePhalamende angalufuni lolu hlelo kusho ukuthi avikela iqeqebana longxiwankulu. Iqiniso lithi abamhlophe bahola imali ephindwe kahlanu uma iqhathaniswa neyabamnyama emsebenzini, kusho uZuma. Uthe abamnyama akumele bagcine ngokuba abasebenzi kuphela kodwa kumele babe ngosozimboni noma izimenenja.Uthe abantu abamnyama kumele babe nomhlaba, balime ukuze bakwazi ukondla izingane zabo. Isibalo esincane sezinkampani zabamnyama ezinkampanini ezikleliswe kwiJSE kungamkhathaza noma yimuphi umholi othanda ukubona izwe lakhe lithuthuka. NgoLwesithathu umholi weFreedom Front Plus, uMnuz Pieter Groenewald unxuse uZuma ukuba ayeke uhlelo lwe-Broad-Based Black Economic Empowerment.UGroenewald uthe ukuzibophezela kwahulumeni we-ANC ekuguquleni umnotho kuhlose ukusiza abantu abamnyama, waxwayisa ngokuthi lokhu kuzokwenza izwe lingabi namali. Uthe uZuma kumele ayeke ukwenza izaba elokhu ethi izinkinga zakuleli zidalwa abantu abamhlophe.UZuma uthe amanye amalungu ePhalamende aphatha isiShayamthetho sikazwelonke njengendawo okudayisa kuyo utshwala.Le nkulumo yakhe kubukeka sengathi ubeyiqondise emaqenjini aphikisayo ngemuva kwesigameko sangoLwesine olwedlule ngesikhathi ethula inkulumo yakhe yesimo sezwe.Uze wenza ihlaya wathi akazi ukuthi uvukaphi uVan Damme ngoba wabulawa ngoDisemba.UZuma uthe * -R3 500, akulona iholo umsebenzi angaphila ngalo.Uthe uhulumeni wakhe uzibophezele ekulweni nobugebengu emalokishini. INyanga eCape Town akuyona kuphela indawo enobugebengu kodwa zikhona nezinye njengoSoshanguve. Uthe uzohlangana neziphathimandla zamaphoyisa ngenhloso yokuthola ikhambi ekulweni nobugebengu baphinde bazame nokuqhamuka namaqhinga ekwenzeni amalokishi izindawo eziphephile.Ephendula isikhalo sikaMengameli we-IFP Inkosi Mangosuthu Buthelezi, mayelana nokulungisa izikole zodaka, uZuma uthe uhulumeni wakhe uyazilungisa izikole, wengeza ngokuthi ngeke baphumule zingakalungi izikole.Mayelana nodaba lokuntuleka kwamanzi, uthe kumphatha kabi ukuthi kusenezindawo emakhaya ezingakabi nawo amanzi.Odabeni lomhlaba, uthe bazokwenza konke okusemandleni abo ukwenza isiqiniseko sokuthi umhlaba uyabuyela kubantu. Kuyamangaza ukuthi sekukhona amaqembu akhuluma sengathi ami kanye nabantu kodwa sibe sazi ukuthi ami nalabo abaqola umhlaba, kusho uZuma.