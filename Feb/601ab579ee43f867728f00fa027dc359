AKAZI athatheni ahlanganise nani owesilisa wasoThuthwini eMthwalume, okhala ngokushaywa indiva ngumasipala emva kokusha kwendlu abehlala kuyo nabantwana bakhe ababili, njengoba esola ukuthi wayehlaselwa.UMnuz Smakade Hadebe, uthi ngesikhathi kusha ngoJuni nyakenye isicabha sasivalwe ngaphandle, wakwazi ukuphulukundlela ngefastela ukuze asindise unina wezingane zakhe nengane eyodwa, enye yagcina ishonele emlilweni.Uthe akalutholanga usizo olwanele ngaphadle kwendlu yamapulangwe ayinikwa wumasipala nokwakubhekeke ukuthi kube eyesikhashana, esalinde ukwakhelwa. Ngaze ngasizwa ngomakhelwane balanda isidumbu sengane emakhazeni, baphinde bangilekelela nasekuyingcwabeni, njengoba ikhansela lingazange lifike ngisho nokuzohlola umonakalo, kusho uHadebe.Uthe ngendlela alimala ngayo emlilweni akasakwazi nokusebenza.Uveze ukuthi kuyamxaka ukuthi yini engasakhelwa indlu yomxhaso njengoba esahlezi kweyamapulangwe, ayethenjiswe ukuthi kuzoba eyesikhashana.Uthe sesiside isikhathi elindile, nendlu yamapulangwe ahlala kuyo isingenwa yimvula, uma izulu lina. Angazi nokuthi ngizokwenzenjani, kule ndlu ngihlala nengane encane futhi anginalutho njengoba ngingasakwazi nokusebenza, kuqhuba uHadebe.Okhulumela uMasipala waseMzumbe, uMnuz Trevor Khanyile uthe bazoxhumana noMnyango wezokuHlaliswa kwaBantu ukuze lolu daba lusukunyelwe ngendlela efanele. Umsebenzi wethu njengomasipala ngukuxhasa lapho singakwazi khona, njengokuthumela ukudla nezingubo zokulala kwabasuke besezimeni zesibhicongo, siphinde sinikezele ngezindlu zesikhashana uma umuntu kwacekeleka phansi nendawo yakhe yokuhlala, kusho uKhanyile.