ITHUKA izanya inkosi yesizwe saKwaMemela, eDonnybrook, okuthiwa isongelwe osomatekisi ngokuyisoconga beyisola ngokugxambukela ezindabeni ezithinta amatekisi.Inkosi uMzitshwa Memela ngeSonto ibize umhlangano womphakathi ehholo lendawo izoxazulula udaba lukasoseshini iDonnybrook/Bulwer.Kule ndawo bekunenkinga yokuthi kunosomatekisi baseDonnybrook ebebefuna ukuzisungulela owabo usoseshini ongeke uhlangane neBulwer. Osomatekisi baseBulwer abafuni nakuyizwa le nto.Emhlanganweni inkosi yavumelana nabantu besizwe sayo ngokuthi akube nososeshini wamatekisi ozimele eDonnybrook.Kuthiwa kwabe isizithintele njengoba kwaba nosomatekisi abasukuma ehholo bathi ngeke kwenzeke ekushoyo bayikhaca ngenhlamba beyisongela ngokuyisoconga baphuma baduba umhlangano.Umhlangano wawuthanyelwe yikhansela, izinduna, osomatekisi namalungu omphakathi.Ikhuluma neSolezwe izolo inkosi ithe kwaphoqeleka ukuba iphelezelwe amalungu omphakathi isiphuma ehholo iya esiteshini samaphoyisa ngoba ababeyisabisa babeyilalele unyendle endleleni. Ngafike ngavula icala lokusabisa esiteshini samaphoyisa. Ngakwenza lokhu ngoba kukhona osomatekisi abathi uma kungase kushaywe mina noMadondo (omunye usomatekisi) ungaphela nya umsindo wamatekisi kusoseshini waseDonnybrook. Inhloso yomhlangano kwakuwukwethula umbiko wekomiti lomphakathi elaliye kungqongqoshe liyomazisa ngezinhlelo zokuthutha kusoseshini, kusho inkosi.Ithe phambilini wawusebenza ngokuzimela usoseshini wamatekisi eDonnybrook yingakho evumelene nomphakathi uma uthi akubuyelwe endleleni yakudala yokusebenza. Kade ngangisongelwa ngokufa kodwa ngeSonto ngatshelwa ukuthi uma kungase kubulawe mina yonke into ingahamba kahle ematekisini. Mina angingene ezintweni zamatekisi kepha ngihambisana nokufunwa wumphakathi, kusho inkosi.Okhulumela amaphoyisa KwaZulu-Natal uLt Colonel Thulane Zwane uthe kuvulwe icala lokusabisa akukaboshwa muntu. Okhulumela uMnyango wezokuThutha KwaZulu-Natal uMnuz Kwanele Ncalane uthe uNgqongqoshe uMxolisi Kaunda uyalwazi udaba lukasoseshini wamatekisi iDonnybrook/Bulwer. Ungqongqoshe ehambisana neSantaco uke wahlangana namalungu alo soseshini. Silusukumele lolu daba, siyalusebenza, kusho uNcalane.UMnuz Daniel Shelembe, owaphelezela inkosi iyovula icala, uthe inkinga iqalwe ukuthi uma kukhona osomatekisi baseDonnybrook abafuna ukujoyinisa amatekisi abo kusoseshini banqatshelwe kodwa abaseBulwer bavunyelwe.Uthe lena ngenye yezinto edale bafune ukuzimela ngoba vele babezimele kwasekuqaleni.Usomatekisi kulo soseshini, ongathandanga kudalulwe igama lakhe ephepheni, usole inkosi ngokungena ezindabeni zamatekisi ivune uhlangothi oluthize. Asihambisani nokuthi inkosi ivune abangani bayo abawosomatekisi abafuna ukuqala usoseshini wabo. Awukwazi ukwakha indlu phezu kwenye ngoba usuke uzidalela inkinga. Asazi kungani inkosi izihlanganisa nezinto ezikude nayo, kusho usomatekisi.