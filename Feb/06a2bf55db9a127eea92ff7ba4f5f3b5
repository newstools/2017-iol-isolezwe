IZIMPI zangaphakathi eqenjini elibusayo i-ANC zikhubaza ukulawulwa kwezwe ngesikhathi iningi labantu bakuleli lixakwe ububha nokuswela amathuba omsebenzi.Lokhu kuvele emhlanganweni wekomiti le-SACP izolo lapho udaba lokungaboni ngasolinye beluseqhulwini.I-ANCYL ithe esinye isizathu esibhebhethekisa ukungaboni ngasolinye, yisiphakamiso sikaMengameli we-ANCYL, uCollen Maine, onxuse uMengameli Jacob Zuma ukuba akhiphe uNgqongqoshe wezeziMali uPravin Gordhan.UZuma ubeyisikhulumi esiqavile ngesikhathi kunengqungquthela yokukhetha ubuholi obusha bale nhlangano bakulesi sifundazwe ngoMgqibelo.NgokukaNobhala-Jikelele we-SACP, uDkt Blade Nzimande, lezi zimpi zithikameza ukusebenza kweminyango kahulumeni. Sibona kwanda ukuthathwa kwezinqumo ezingagculisi kuthathelwa izinhlaka ezikhethwe ngentando yabantu nokushintshwa kwemithetho okwenziwa ngaphandle kokucutshungulwa, kusho uNzimande.Yize iSACP ithe ayiyingeni indaba yezinhlangothi kodwa ukuphawula kwayo kubukeka kugqugquzelwa wukuthula kukaMengameli ngomsindo oseMnyangweni wezaManzi nokuThuthwa kwendle oholwa uNkk Nomvula Mokonyane noMnyango wezokuThuthukiswa koMphakathi oholwa uNkk Bathabile Dlamini.UNkk Mokonyane noNkk Dlamini baziwa njengabalandeli bokuqina bakaZuma. Bobabili basematheni kwabenzindaba ngezinto eziqhubeka eminyangweni yabo.I-ANCYL ithi uZuma akakhiphe uGordhan esikhundleni afake umuntu ozomlalela aqhube umkhankaso wokuguqula izisekelo zomnotho wakuleli.Lolu phiko lukholwa wukuthi uGordhan uvikela iqeqebana labantu abalawula umnotho wakuleli.USihlalo we-ANCYL KwaZulu-Natal uMnuz Kwazi Mshengu uthe abakwazi ukuba noNgqongqoshe ongamlaleli umengameli. UMengameli ukhuluma ngokuthi akuguqulwe izisekelo zomnotho, ungqongqoshe uGordhan yena uxwayisa ngokuthi lokhu kungabalekisa abatshali zimali, kusho uMshengu.