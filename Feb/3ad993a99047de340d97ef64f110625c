KUTHIWA bayanda abesifazane bakuleli abavuma ukuya ocansini ngosuku lokuqala behlangene nabesilisa abasanda kuthandana nabo. Lokhu kuvezwe wumbiko wocwaningo olwenziwe yi-website yabajolayo, iVictoria Milan. Ucwaningo lwenziwe kwabesifazane bakuleli abangu- 5 650 abangu-71% wabo bavuma ukuthi abalilindi ibhadi kodwa balala zisuka nje. Yize bengazibekanga izizathu kodwa bathe akuselona ihlazo ukuvuka emashidini ngosuku lokuqala nendoda. Abangu-56% bathe bathatha isinqumo sebevele bezikhiphile nendoda ukuthi bazovuma ukulala. Izindawo okujwayeleke ukuthi balale kuzo yisehhotela nasendlini yendoda. UMnuz Sigurd Vedal ongumsunguli weVictoria Milan uthe ucwaningo luveza ukuthi abesifazane abahlonizi ngabakufunayo. Laba ngabantu abathanda ukungazibeki phansi kodwa abangenza noma yini ukuzijabulisa. Abachithi sikhathi uma befuna ukuya ocansini nophathina babo, kusho uVedal. UNksz Zola Dudeni ongumeluleki wezothando uthe noma engenazo izibalo kodwa kujwayelekile ukuthi abathandanayo balale ngosuku lokuqala. Uthe lokhu kwenziwa ukushintsha kwezikhathi ngoba kudala abesifazane bebesaba ukunikela ngomzimba kalula endodeni. Bekuthusa uma owesifazane elala nendoda zisuka nje kodwa manje akusexwayeki kwabanye. Kudala owesifazane ubefuna isiqiniseko sokuthi indoda ithanda yena hhayi umzimba wakhe, kusho uNksz Dudeni.Phakathi kwezizathu athe zenza abesifazane basheshe balale ukuthi basuke bebamba indoda ngocansi. Abesifazane balulangazelele uthando kangangoba bangenza noma yini ukubamba indoda. Bancamela ukulala zisuka ngoba besaba ukuthi indoda izobaleka uma beyincisha ucansi. Abanye abesifazane basebenzisa imithi ethize ukudoba indoda ocansini ngoba bengafuni ukubalekelwa, kusho uNksz Dudeni.Uthe abanye abesifazane bayithatha njengesilima indoda engalufuni ucansi ngosuku lokuqala. Yize lo mkhuba sewandile, uNksz Gudeni uthe abantu kumele bazi ngobungozi bawo. Kumele wazi ukuthi kungenzeka indoda ikushiye nesisu isiphike ngoba usuke ungakabi nesiqiniseko sokuthi iyakuthanda. Ungazibeka nasethubeni lokuthola izifo ngoba awukakamazi kahle umuntu olala naye. 