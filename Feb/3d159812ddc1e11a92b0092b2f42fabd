Umhlaziyi: MALIBONGWE MDLETSHE Ifilimu: FENCESAbalingisa phambili: Denzel Washington noViola Davis,Ikhishwe: YiParamount Pictures,Iphume nini eMzansi: Febhuwari 17, 2017,Iminyaka: Ingabukwa abaneminyaka esukela ku-13PLIdonsa: Imizuzu engu-139.Siyinika: Izinkanyezi ezintathu kwezinhlanu.AKUBONA kuphela abalandeli besilomo saseHollywood uDenzel Washington abazothinteka kwamancane ngokubuka ifilimu yakhe evule ema-cinema aseMzansi izolo, iFences. Le filimu ekhishwe yiParamount Pictures nesiqokelwe eminxeni emine yama-Oscar kusukela iphume ema-cinema ase-United States ngoDisemba 16, ididiyelwe nguye uWashington. Iqokelwe kwiBest Picture, Best Actress in a supporting role: Viola Davis, Best Actor in leading role: Denzel Washington neBest adapted Screenplay: August Wilson. UWashington, odume ngokudlala izindawo eziqavile emafilimini anjengeTraining Day neRemember the Titans, uphinde abe ngumlingisi ophambili kwiFences esusulwe emdlalweni weshashalazi obhalwe wuWilson. INGQIKITHI: UTroy Maxson (Washington), ubaba osedlulile eminyakeni engu-50 nosebenza kwadoti (cabanga iDurban Solid Waste eThekwini njengesibonelo). Uhlala nomkakhe uRose (Viola Davis) nendodana yabo uCory (Jovan Adepo). Bahlala emzini uTroy awuthenge ngemali ephumele umnewabo uGabriel (Mykelti Williamson) ngemuva kokulimala kanzima ekhanda kwiWorld War nokwamshiya ephanjanelwa yikhanda. Ngesikhathi kuqala ifilimu uGabriel usephumile ekhaya uqashe komunye umuzi ezansi nomgwaqo. UTroy unenzondo yokuthi yize wayeyincushe yomdlali we-baseball kodwa wagcina engadlalanga emazingeni aphezulu. Ngokwakhe yibala elimnyama elama endleleni yakhe yize abasondelene naye bethi nokuhanjelwa yiminyaka kwaba yinkinga. Ngenxa yalokhu uyaphikisana nephupho likaCory lokuba wumdlali webhola elikhokhelayo. Uthi akaziqhelelanise naleli phupho ngoba uzocindezelwa naye bese esala nokhwantalala impilo yakhe yonke. Unomona wokuthi ngizoba ngcono kunawe, yingakho ungafuni ngidlale, kusho uCory kwenye yezimpi zabo. Iziqephu zale filimu zimnandi futhi ziyalandeleka. Yingakho ngikholwa wukuthi le filimu izombhincisela nxanye uTyler Perry ngoba ithatha kakhulu indlela yamafilimu akhe. Uma uzifela ngamafilimu kaTyler Perry afana noDiary of a Mad Black Woman neFor Coloured Girls namanye, uzoyithanda iFences. Kungase kukuchaze okwenziwa wuWashington ngoTroy ekugcineni.