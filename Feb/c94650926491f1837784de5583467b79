I-ANC KwaZulu-Natal isiqoke ithimba elisha labameli elizoyimela ecaleni lombango wobuholi besifundazwe ngemuva kokuhoxa kwethimba elidala iNgubane &amp; Partners.Esithangamini nabezindaba eThekwini ngoLwesithathu, uNobhala we-ANC KwaZulu-Natal uMnuz Super Zuma umemezele ukuthi sebeqoke ithimba elisha ngemuva kokushiywa yiNgubane &amp; Partners. Ithimba elidala labameli ebelisimele lihoxile, izizathu zokuhoxa kwalo ngeke size sizidalule ngoba into ephakathi kwethu nalo. Uthe ukuhoxa kwaleli thimba akusho ukuthi alisewona amaqabane. Abanye abameli kuleli thimba bangamaqane, sizoqhubeka sisebenzisane nabo kwamanye amacala uma kunesidingo.&quot;Unqabile ukudalula ithimba labo elisha wathi abezindaba bayothola ngalo emaphepheni asenkantolo.Uhlangothi lukaMnuz Senzo Mchunu obenguNdunankulu waKwaZulu-Natal lufake enkantolo isimangalo lufuna kuhlakazwe ubuholi bukaMnuz Sihle Zikalala ngoba lukhala ngokuthi kwaba nomkhonyovu engqungqutheleni. Leli cala selingene kaningana enkantolo kodwa lingalalelwa, lihlehliswa. Uhlangothi lukaMchunu lufuna ingqungquthela iqalwe phansi. Ithimba labameli bohlangothi lukaMchunu lufisa ukuthi icala lilalelwe ngokushesha kuphume isinqumo ngaphambi kwengqungquthela yokukhetha ubuholi bukazwelonke engoDisemba.