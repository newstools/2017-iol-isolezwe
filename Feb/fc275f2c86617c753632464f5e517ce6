I-AFRICAN Independent Congress (AIC) eMkhandlwini weTheku isola uSomlomo, uMnuz William Mapena, ngokudlala ipolitiki ngokunqaba ukuyizamela amahhovisi okusebenzela.Umholi we-AIC KwaZulu-Natal, uMnuz Khaya Mhlaba, oyikhansela eThekwini, uthe sebembikele kaningi uMapena, bemtshela ukuthi bacela amahhovisi okusebenzela kodwa ubashaya indiva. Ngifike ngambhalela uMapena ngimcela ukuthi asizamele amahhovisi kodwa kasisizakali. Sikwenze konke okudingekayo uma iqembu lidinga ihhovisi kodwa kasazi kubambeni, kusho uMhlaba.Uthe babona sengathi uMapena udlala ipolitiki ngokubanqabela ukuthi bathole amahhovisi. USomlomo akafuni sigqame ufuna sibonakale njengabantu abangasebenzi. Akuthina esidinga amahhovisi kodwa abantu abawafunayo, usho kanje.Uthe baphoqeka ukuthi basebenzele ngaphansi kwezihlahla ngenxa yokuthi abanayo indawo yokusebenzela. Kuyacaca ukuthi uMapena akazimisele ngokusisiza ngoba kukhona ngisho ihhovisi esilitholile lika-R3 000 kodwa wathi liyabiza, kusho uMhlaba.Uthe bazobhalela iMeya yomkhandlu uNkk Zandile Gumede bayicele ukuba ingenelele odabeni. Uma neMeya ingangeneleli sizophoqeleka ukuba sibhalele uNobhala-jikelele we-ANC, uMnuz Gwede Mantashe, ngoba nguyena ophethe ukusebenzisana kwethu ne-ANC ezingeni likazwelonke, kusho uMhlaba.Ethintwa uMapena izolo, uthe kuyiphutha ukuthi indaba yamahhovisi e-AIC abayisukumele.Uthe uMhlaba akakaze eze kuyena amtshele ukuthi indaba yehhovisi ayikalungi.Uthe akusilo futhi iqiniso ukuthi yi-AIC kuphela engenawo amahhovisi eThekwini. Ngamanga futhi ukuthi sathi amahhovisi ka-R3 000 ayabiza kube kukhona abasebenzisa aka-R8 000 kuya ku-R10 000 kodwa engingakusho wukuthi sifuna abantu bazame amahhovisi akwimakethe, angabizi kakhulu, kusho uMapena.I-AIC, eholwa uMnuz Mandla Galo, yasiza i-ANC iphathe ekuKurhuleni.