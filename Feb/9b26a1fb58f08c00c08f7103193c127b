Thumela umbono ngalolu daba kuFacebook (Isolezwe), kuTwitter (@isolezwenews) noma umqhafazo ku-45773. I-sms ibiza R1,50.Abantu abakhulume neSolezwe kodwa bacela ukungadalulwa bathe umfundisi washonelwa ngumkakhe kudala. Selokhu ashona akaphindanga waganwa. Umfundisi besiye sizwe kuthiwa ulale nentombazane esontweni kodwa ubehlawula bese kuyathuleka. Ayikho esike yavula icala. Njengamanje sizwe kuthiwa izingane zakhe zimvulele amacala nomshana wakhe oyedwa. Sithukile ngoba besizibuza ukuthi kungani engaganwa selokhu ashonelwa ngumkakhe, kusho ilungu lomphakathi.Lithe njengamanje ibandla lihlukene phakathi njengoba kukhona amalungu aseka izingane ezivulele uyise icala bese kuba khona abazigxekayo ngokuthatha lesi sinyathelo. Amantombazane alapha ebandleni okuthiwa adlwengulwa ngumfundisi anqabile ukuyovula amacala. Akhale ngokuthi yinto eyenzeka kudala futhi asikho isidingo sokuthi ayombika emaphoyiseni ngoba wahlawula. Amanye abengafuni ngisho sixoxe ngale ndaba ngoba asengamakhosikazi emizi yawo, kusho ilungu lebandla.Amanye amalungu omphakathi achaze umfundisi njengendoda ehloniphekile kangangoba nendaba yokuvulelwa kwakhe amacala ikhulunyelwa phansi ngoba akukholakali ukuthi ubedlwengula amadodakazi akhe nomshana.Elinye lithe izingane zomfundisi sezikhulile ngoba endala isanda kuphothula * -matric, eyesibili ifunda amabanga aphezulu bese eyokugcina isafunda emabangeni aphansi. Unina kuvele ukuthi washona ngabo-1999 ngemuva kokuthola ingane yakhe yokugcina. Ngokuthola kweSolezwe umfundisi kuthiwa ubezidlwengula eminyakeni engafani izingane kanti ithumba libhotshozwe ngenye yezingane zakhe ebisikhathele wukugilwa nguyise.ULieutenant Colonel Thulani Zwane wamaphoyisa KwaZulu-Natal ukuqinisekisile ukuthi amaphoyisa aseDundee aphenya icala lokudlwengulwa elivulwe ngoLwesithathu oludlule lapho amantombazane amathathu esola uyise ngoku-wadlwengula neyodwa ethi umalume wayo wayidlwengula.Uthe okwamanje bekungakaboshwa muntu. Uphenyo lusaqhubeka futhi kuzothi uma seluphothuliwe idokodo lidluliselwe kumshushisi ozothatha isinqumo ngokuthi kumele kuboshwe yini noma cha.