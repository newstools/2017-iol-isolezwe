KUGQUGQUZELWA abantu ukuthi baqaphele ukuthi bayitshala kuphi imali yabo babheke nokuthi inzuzo izotholakala kanjani emuva kokuthi owesifazane waseKapa efake u -R1 million wempesheni yomyeni wakhe ebhanoyini eligcine ngokuphahlazeka.UNkk Aneesa Arrison (43) kuthiwa wafaka impesheni yomyeni wakhe osashona ebhanoyini elibizwa nge-4th Power Investment kanti ubesephenywa woKlebe, emasontweni amabili edlule uthathe isibhamu wadubula indodana yakhe endala yashona, walimaza kanzima amawele akhe ngaphambi kokuzibulala.Isihlobo sikaNkk Arrison siveze ukuthi wafaka imali yakhe kuleli bhanoyi ngoba liphethwe ngumfundisi, uDavid Cupido webandla iTouws River eliseWestern Cape.UCupido uvele eNkantolo yeMantshi yaseBellvile lapho ebhekene namacala okukhwabanisa, ukweba, ukushushumbisa imali, nokwephula umthetho wokuphathwa kwemali.Akuqondakali ukuthi uCupido uqoqe malini kubantu kodwa kuthiwa ubekhithiza izimoto zikanokusho. Kuphinde kwavela ukuthi nomunye umfundisi uColin Davids weNew Direction Church eseParrow ubhekene namacala okukhwabanisa nokungalandeli iFinancial Services Act and Banks Act. Yena kukholakala ukuthi uqoqe * -R330 million kubantu akade ebatshela ukuthi unohlelo lokutshala imali olubizwa ngePipcoin.Uhlelo lwePipcoin luyachuma njengoba kukhona uMnuz Refiloe Wayne Nkele weRef Wayne oseqoqe uR200 million kubantu abathembisa inzuzo ka-35% ngenyanga uma betshala imali.UNkele uke wakhuluma nezintatheli eziningi kanti ezinye ziqale ukubuza ngalolu hlelo lwePipcoin.Kuvele ukuthi iPipcoin yimali yakwi-internet okungaqondakali ukuthi ngekabani kanti abatshale imali yabo kulolu hlelo bathi abakayitholi inzuzo yabo.UNkk Queen Nduwe wasePitoli uveze ukuthi wafaka * -R4 500 ngonyaka odlule kodwa akaze ayithole imali yakhe kanti uhlangane nomuntu otshale impesheni yakhe kaR100 000 kumaPipcoins.Uvule icala koKlebe emuva kokungayitholi inzuzo ayeyithenjisiwe nemali yakhe eyayifakile kayisabuyi.UNkk Nduwe ungomunye wabantu abangu-4 200 abakhala ngokuthi baqoliwe emuva kokufaka imali yabo kumaPipcoins.I-DC-EX.com okuyinkampani ebheka abahweba ngemali yakwi-internet ebizwa nge-cryptocurrency iveze ukuthi amaPipcoins ayibhanoyi, yanxusa abantu ukuthi bathenge ama-bitcoins okuyimali ekwazi ukushintsheka ibe ngamarandi.Kunxuswe abantu ukuthi bangalokothi bafake imali yabo ezinkampanini ezithembisa inzuzo enkulu ngokweqile okubalwe o-20% kuyaphezulu uma uhlanganisa ne-repo rate.Kufanele abantu babone ukuthi yibhanoyi uma inkampani ithembisa inzuzo engu-35% njengoMMM noPipcoins.Abantu kufanele babheke ukuthi inkampani abatshala kuyona imali ibhalisiwe yini ngokusemthethweni futhi izikhangisa kanjani.Inkampani esemthethweni izoba namahhovisi, inombolo yocingo eqondile futhi izozikhangisa kuyo yonke imithombo yabezindaba.