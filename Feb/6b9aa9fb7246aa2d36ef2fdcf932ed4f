IZINHLANGANO zifuna athathelwe izinyathelo zomthetho ngokufa kweziguli eziphazamiseke ngokomqondo ezingu-94 ngonyaka odlule, uNgqongqoshe wezeMpilo eGauteng uNkk Qedani Mahlangu osule ngemuva kokuphuma kombiko ngokufa kweziguli. UNkk Mahlangu usule kulesi sikhundla izolo emuva kokuthi umbiko womxazululi womphakathi woMnyango wezeMpilo kuzwelonke uSolwazi Malegapuru Makgoba uveze ukuthi zingu-94 iziguli ezishone ngesikhathi lo mnyango eGauteng uthatha isinqumo sokukhipha iziguli esikhungweni iLife Healthcare Esidimeni, uziyisa kwezilawulwa yizinhlangano ezingenzi inzuzo ezingabhalisiwe ngenhloso yokunciphisa izindleko. Umbiko kaMakgoba, uthe baba budedengu abaphathi bomnyango ngokususa iziguli. Ethula umbiko uSolwazi Makgoba, uthe iziguli zishone phakathi kukaMashi 23 noDisemba 19 nyakenye. Bese kuvele kunengcindezi enkulu ekutheni uNkk Mahlangu ehle esikhundleni sakhe emuva kokuthi eveze izibalo zokuqala zokufa kweziguli ezingu-36. Lokhu kuholele ekutheni uNgqongqoshe wezeMpilo kuzwelonke uDkt Aaron Motsoaledi amemezele ukuthi usejube uMakgoba ukuthi aphenye kabanzi ngokufa kwalezi ziguli.Izinhlangano zezepolitiki nezimele abasebenzi bezempilo zikujabulela ukusula kukaNkk Mahlangu kodwa zithe akwenele.Usihlalo wenhlangano yodokotela iSouth African Medical Association (Sama) uDkt Mzukisi Grootboom, uthe indlela ungqongqoshe abhekana ngayo nalesi simo yayingenabo ubuntu. Indlela engahloniphekile, nengahambisani nenqubo yokusebenza uNgqongqoshe aphatha ngayo lesi simo beyikufanele ukuthi asuswe esikhundleni sakhe. Noma kunjalo sikholwa ukuthi umbiko womxazululi ukhomba ukuthi kusafanele kuqhubeke kuphenywe ukuze kujeziswe nezinye izikhulu zomnyango. UNkk Mahlangu ngeke avele asule ahambe nje kuphele kanjalo - yena nezinye izikhulu ezithintekayo kulokhu kufanele bajeze, kusho uGrootboom. ISACP eGauteng nayo isincomile isinqumo sokusula kukaNkk Mahlangu njengoba bethe lolu daba belubucayi noluthinta impilo yabantu abashona nemindeni yabo. Bathe balindele ukuthi kwenziwe ubulungiswa uma sekujeziswa labo abathintekayo kulesi sigameko. UMnuz Dennis Bloem weCope, uthe kufanele abekwe icala lokubulala ngokungenhloso uNkk Mahlangu. &quot;Sikholwa ukuthi kufanele abekwe amacala okubulala ngokungenanhloso, kusho uBloem. UNdunankulu waseGauteng uMnuz David Makhura uyamukele imiphumela yombiko womxazululi kanye nesinqumo sokusula kukaNkk Mahlangu. Uthe uzowufunda umbiko bese enza njengokuba usho ngaphandle kokunanaza.Isikhala sikaNkk Mahlangu sizovalwa ngowayenguNgqongqoshe wezeMpilo kulesiya sifundazwe uNkk Gwen Ramokgopa.