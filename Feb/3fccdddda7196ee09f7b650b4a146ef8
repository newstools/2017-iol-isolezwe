ISOLA umsamu indoda yaseNkandla eyalahlwa ngecala lokudlwengula yiNkantolo yeMantshi yaseMlaza, yagwetshwa iminyaka engu-15 ngaphandle kokunikwa ithuba lokuveza uhlangothi lwayo.UMadoda Mkhize (55) ekhuluma neSolezwe, uthe ukholwa wukuthi kukhona izinto angazihambisanga ngendlela ezithinta umsamu okwaholela ekuboshweni kwakhe ngecala athi akalenzanga, kwadlula lapho wanganikwa ngisho ithuba lokwethula ubufakazi bakhe. Yonke le nto kumina yenzeke njengephupho. Ngilahlekelwe yizinto zami zonke ngisho nomsebenzi, yimfuyo ebengithola izingcingo ngisejele ukuthi seyintshontshwa amasela, nengoduso yami engaboshwa ngihlala nayo emzini wami oseMlaza nayo engizwa kuthiwa seyagana kwenye indawo, kubalisa uMkhize.UMkhize ubesehlale ejele eWestville iminyaka engu-9 kusuka ngo-2009. IMantshi eyamgweba kuleli cala uCheryl Lazarus ngoMsombuluko, inqume ukumdedela ngebheyili ka- R500 ngemuva kwesicelo esifakwe ngabameli bakhe sokuthi kuqhubeke ukubuyekezwa kwesinqumo senkantolo okulindeleke ukuthi kwenziwe eNkantolo eNkulu yaseThekwini, engaphandle.Echaza ngesimo esamvelela, uthi ingane engummangali ubeyazi njengengane encane endaweni kodwa ubengayijwayele. Uthi ubehleli nengoduso yakhe nonina ngesikhathi kungena amaphoyisa ehamba nommangali, washaqeka nje uma elinye lamaphoyisa libuza ummangali ukuthi kungabe nguye yini lo muntu abamfunayo, waboshwa. UMkhize onezingane ezingu-23 namakhosikazi amabili, uthi into emkhathaza kakhulu ukuthi ezinganeni zakhe ayikho neyodwa esebenzayo. Ezintathu wazishiya zenza umatikuletsheni, kanti azikwazanga ukuqhubekela phambili njengokwesifiso sakhe. Wayezimisele ukuthi azifundise zicijele amakhono emisebenzi njengoba eboshwe esebenza kuMasipala weTheku. Ngiya ekhaya nje nginovalo, angazi ngizofika kunjani. Akekho obeke angivakashele ngisola ukuthi ukuboshwa kwami kwenze umndeni wami wasokola kakhulu. 