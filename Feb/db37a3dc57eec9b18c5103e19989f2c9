ZIMKHALELE esemhlanganweni eGugu Dlamini Park eThekwini izolo umfundisi osolwa ngokudlwengula izingane zabafana KwaNgcolosi ngaseHillcrest. Lo msolwa okuthiwa uphila impilo yokuthandana nabanye abantu besilisa, usolwa ngokuyenga abafanyana abancane uma bezidlalela, bese ebaqabula abathintathinte. Muva nje usolwa ngokudlula ekuqabuleni wadlwengula umfana oneminyaka ewu-8.Ngokusho kokhulumela amaphoyisa aKwaZulu-Natal, uCaptain Nqobile Gwala, lo mfundisi oneminyaka engu-21 uboshwe ngabaseshi abangaphansi kophiko olubhekele udlame olubhekiswe emindenini namacala athinta ucansi nezingane ePinetown. Abaphenyi bebephenya icala lokudlwengula elabikelwa amaphoyisa asesiteshini esiseHillcrest. Kusolwa ukuthi endaweni yaKwaNgcolosi abafana babezidlalela ngaphandle komuzi ngesikhathi umfundisi ebiza omunye wabo oneminyaka ewu-8 ukuba angene endlini yakhe, kwathi laba abathathu wabathuma ukuba bayothenga i-airtime. Bathi abafana sebebuyile ne-airtime, bayinikeza umfundisi owayithatha maqede wavala isicabha. UCaptain Gwala uthe kusolwa ukuthi umfundisi wayelokhu evalele lo omncane ngaphakathi endlini. Ngemuva kwesikhathi laba bafana sebelungiselela ukugoduka, baqonda kumfundisi bezobiza lo mfana osendlini. Waphuma, bahamba bonke. Ngemuva kwezinsukwana umfundisi usolwa ngokubiza omunye futhi umfana kodwa wenqaba ukuza kuye. Unina wambuza ukuthi kungani engayi kumfundisi embiza, yilapho umfana etshele khona unina ukuthi lo mfundisi usuke ebabizela ukuyobaqabula. Naye useke wamqabula. Umama washaqeka ngento eshiwo yindodana yakhe, wabe esexhumana nonina womfana okuthiwa yena walala nomfundisi. Wathi uma umama walo mfana oneminyaka ewu-8 ezwa lokho, wavula icala esiteshini samaphoyisa saseHillcrest, kusho uCaptain Gwala. Uthe amaphoyisa athi uma eseqala uphenyo kwatholakala ukuthi lo mfundisi usenyamalele akasekho KwaNgcolosi. Abaseshi bagcine bembophe eGugu Dlamini Park lapho abeyohlangana khona nomunye umshumayeli, kusho uCaptain Gwala. Umsolwa uzovela eNkantolo yeMantshi ePinetown khona maduze, ebhekene necala lokudlwengula.