SIMUNCU isimo kwiNFP njengoba kukhona abasebenzi beqembu abangaholanga ngoJanuwari ngenxa yezinkinga zezimali.Isolezwe lithole ngemithombo yalo engaphakathi kuNFP ukuthi asisihle isimo kule nhlangano ngenxa yokungaholi kwabanye abasebenzi.Umthombo uthe bakhona abanye abasebenzi abaziyo abayitholile imiholo yabo ngoba kade sebelwa. Sihola ngomhlaka 25 ngenyanga kodwa satshelwa ngomhlaka 22 ukuthi ngeke size sihole ngoba iqembu imali alinayo, kusho umthombo osabise ngokuthi uzolufaka enkantolo iqembu ngokungamholeli.Uthe bayazwelana neqembu njengoba linenkinga yemali kodwa wathi ngeke bavume ukusebenzela amahhala. Bakhona abanye ebesingaholile nabo asebeyitholile imali yabo ngemuva kokuthi bephoqeleke ukuba baze balwe, kusho umthombo.Uthe ukungaholi kwabasebenzi kwenzeke ezweni lonke. Ziningi izinkinga eqenjini nalesi sigungu esiphezulu okuthiwa sikhona esinabantu ababambile ayikho le nto yaso, iqembu liyafa sikhona, kusho umthombo.Isolezwe liwubonile umyalezo othunyelelwe abasebenzi nge-email ubazisa ngokuthi kungenzeka bangaholi.Le e-mail ibithi iqembu lilahlekelwe imali engaphezu kuka-R600 000 obungena njalo ngenyanga uvela emakhanseleni eqembu. Nabikelwa ukuthi ngemuva kokuthi iqembu lingakwazanga ukungenela ukhetho ngonyaka odlule, lilahlekelwe imali engaphezu kuka-R600 000, obukhishwa amakhansela. Lokhu sekuholele ekutheni lingabe lisakwazi ukufeza zonke izidingo zalo ezidinga imali okulenza lizame ukuthola izindlela zokwehlisa izindleko kubalwa nokuholelwa kwabasebenz. Kuze kuba sithola uxhaso lesi simo sizaphazamisa umsebenzi namaholo enu, siyadabuka ukuthi iqembu ngeke likwazi ukukhokha imiholo kaJanuwari, kufundeka i-email.Ibamba likaNobhala-jikelele weNFP uMnuz Phumlani Zwane izolo linqabile ukuphawula ngalolu daba, lwathi akubuyelwe kulabo abaputshuze indaba. Sizonibiza nina bezindaba sinibikele ngesimo esiqhubekayo enhlanganweni, kusho uZwane.Isolezwe like labika phambilini ukuthi i-NFP ibhekene nezinkinga zemali njengoba ingasangeni leyo ebikhishwa amakhansela ayo.Lokhu kungenxa yokuhluleka kwayo ukungenela ukhetho lohulumeni bezindawo.Kumanje i-NFP iphila ngemali evela emalungwini asePhalamende nasesiShayamthetho.