BAHLALELE ovalweni abahlali basehostela laseMlaza iGlebelands njengoba sekuphinde kwahlaselwa kwabulawa omunye umuntu. Kuthiwa uMnuz Ntobeko Sukude (31) obaziwa ngo-ZB obehlala kwaBlock R udutshulwe ngamadoda amathathu abehlomile washona ngoLwesithathu ebusuku.Ngesikhathi kuhlaselwa kuphinde kwalimala kanzima owesifazane okhulelwe okuthiwa ubehleli nowesilisa ephaseji. Kudubuleke nenye indoda yalimala.USukude udubuleke ekhanda, entanyeni nasengalweni.Ngokusho kwabanye abahlala ehostela abacele ukuthi amagama abo agodlwe, ukudubula kwenzeke ngesikhathi uSukude ehleli ngaphandle kwaseBlock S, ephuza.Owesifazane nendoda abadubulekile baphuthunyiswe esibhedlela. Omunye umhlali uthe bazwe ngokuqhuma kwesibhamu ukuthi sebeyahlaselwa. U-ZB ushonele khona lapha kodwa intombazane ebihleli ngaphandle lapho bebehleli khona yona iphuthunyiswe esibhedlela nalona omunye ubaba odubulekile ngesikhathi ebaleka ethi uyongena endlini yakhe. Intombazane idubuleke esiswini. Kuthiwa abebehlasela babaleke bangena kwesinye sezitezi kwezaziwa ngokuthi yisitezi ezindala, lapho kuhlala khona amadoda asemaqenjini ayebhekene ngeziqu zamehlo. Omunye umhlali naye ocele ukuthi igama lakhe ligodlwe uthe bakhathazekile ngoba ukuhlasela kwenzeke ngemuva kokunye okubulewe abantu kukho. Ngesonto eledlule kubulawe omunye umuntu obehlala eBlock R, manje sekubulawa * -ZB. Okubi wukuthi kwenzeka konke lokhu kunamaveni amaphoyisa ahlezi ezulazula nje la. Mina sengibona sengathi umuntu usengadutshulwa phambi kwawo amaphoyisa, kusho umhlali. Lokhu kwenzeke kade kulindeleke ukuthi kuhlangane ikomiti lezokuthula ngesonto elizayo. Ikomiti nalo kuthiwa sekunesikhathi lingahlangani. Okhulumela amaphoyisa KwaZulu-Natal, uLt-Colonel Thulani Zwane, ukuqinisekisile ukuhlaselwa kukaSukude. Uthe amaphoyisa aphenya icala lokubulala nokuzama ukubulala. Uthe asikaziwa isizathu esiholele ekuhlaselweni nasekubulaweni kukaSukude.