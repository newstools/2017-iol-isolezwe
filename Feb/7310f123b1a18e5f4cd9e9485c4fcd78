LIGQUNYWE esitokisini isosha elisolwa ngokubulala umlamu walo njengoba lizoze lifake isicelo sebheyili ngoLwesihlanu oluzayo. UMnuz Thembinkosi Ngcobo (26) uvele okokuqala eNkantolo yeMantshi eNtuzuma izolo. Abameli bakhe baveze ukuthi uzosifaka isicelo sebheyili. Umbuso uveze ukuthi uzomnqabela ibheyili ngenxa yobucayi becala nokuthi angaba yingozi kubamangalelwa. Umsolwa ubhekene namacala amathathu, elokubulala namabili okuzama ukubulala. Umbuso uthe kunamanye amacala ozowengeza, elokuthumba, amanye okuzama ukubulala nelokweba. Ummeli wakhe, uMnuz Sizwe Cele, ucele ukuba umsolwa agcinwe endaweni yakhe yedwa ejele eWestville ukuze kuqinisekiswe ukuphepha kwakhe. Lokhu kuvunyiwe yiMantshi, uMnuz Mchunu (igama lakhe elingatholakalanga).UCele ekhuluma nabezindaba ngaphandle kwenkantolo uthe bazosifaka isicelo sebheyili. Akukho okuningi engingakusho ngecala ngaphandle kokuthi umsolwa sifuna aphephe njengoba enza umsebenzi wokuvikela. Ukutoka nezinye iziboshwa kungambeka engozini. Umndeni wakhe nabangani bayameseka kakhulu njengoba bebekhona enkantolo, kusho uCele.Umsolwa ungene enkantolo njengesilomo, ezihlekela nje ekhombisa ukunganaki lutho. Izihlobo zakhe ebezisenkantolo zibe ukumbona engena ebhokisini zasukuma zambingelela. Kube khona amanye amalungu omndeni enze i-salute ejwayele ukwenziwa abasophikweni lwezokuvikela uma bebingelela noma bekhombisa ukuhlonipha othize. Umsolwa ngesikhathi ehlezi ebhokisini ubelokhu ejeqeza, ebuka izihlobo zakhe bese emamatheka kokunye abaphakamisele isithupha. Ithimba labameli bakamsolwa liye kuyena lakhuluma naye ngaphambi kokuthi kungene imantshi. Udaba lwakhe lukhulunywe imizuzu engaphansi kwengu-10 labe selihlehliswa. Umsolwa uphakamise izandla evalelisa kumalungu omndeni wakhe abegcwele inkantolo ngesikhathi esephuma ebhokisini. Amalungu omndeni wakhe anqabile ukuphawula aveza ukuthi lolu daba selusezithebeni zenkantolo. Umsolwa uzinikele emaphoyiseni ngoLwesine ebusuku ehamba nommeli wakhe. Usolwa ngokubulala umlamu wakhe, uNksz Nokwanda Mbambo (21), eNanda ngeledlule. Kuthiwa wayefuna unina wengane yakhe enezinyanga ezimbili, ayemsola ngokuqoma. Umsolwa wasuka eNanda esedubule abalamu bakhe ababili, oyedwa wadubuleka kodwa wasinda. Waya eNtuzuma komunye umuzi wakwaMbambo wafike wathumba umfana wakhona, efuna akhiphe intombi yakhe nengane. Umsolwa wadubulana namaphoyisa ayezolamula, wadubula iphoyisa onyaweni, nomunye wesifazane wakwamakhelwane. Kuthiwa wathatha nefoni yomfana kasibali wakhe, ayemthumbile.