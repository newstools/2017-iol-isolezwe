SILALE sibaliwe isilomo somsakazi weGagasi FM ngezinsolo zokubamba inkunzi nokusabisa owesilisa waKwaMashu, ngeSonto.Lo msakazi ongeke adalulwe ngoba akavelanga enkantolo ngoba icala ligcine lihoxisiwe ulale ezikhindini waze wadedelwa ngoMsombuluko.Ngokuthola kwaleli phephandaba ngomthombo oyiphoyisa KwaMashu, lo msakazi waphuca owesilisa iselula yakhe ngoba kukhona isivumelwano sabo esithinta imali singahambanga kahle.Akucaci ukuthi uhlobo luni lwebhizinisi ababelihlanganisa. Lo mjita ufikile esiteshini ezovula icala kwabe sekufonelwa u...(egagula igami lo msakazi) ukuthi afike. Kumthathe cishe amahora amahlanu ngaphambi kokuthi afike wabe esevalelwa, kusho umthombo, ongavumelekile ukukhuluma nabezindaba. Uthe umsakazi ufike ehamba nommeli wakhe esiteshini. Ufike wadelela esitshela ukuthi yena ungubani, kuqhuba umthombo. Okhulumela amaphoyisa KwaZulu-Natal, uCaptain Nqobile Gwala, ukuqinisekisile ukuboshwa kwalo msakazi. Ummangali uthe wayeKwaMashu nomngani wakhe ngesikhathi kufika umsolwa efuna imali yakhe. Umsolwa wathatha iselula yakhe wamsabisa nangokumdubula, kusho uCaptain Gwala.Uthe kwavulwa icala lokubamba inkunzi ukuthi baliphenye. Umsolwa waboshwa kodwa icala labuye lasulwa ngummangali, kusho uCaptain Gwala. Akucaci ukuthi imali wayembolekile yini lo msakazi.Umthombo uthe ukube lo msakazi washesha ukufika esiteshini futhi wangaziphakamisa babengakugwema ukuthi bambophe ngoba ummangali wayezimisele ngokuxoxisana naye.Ethintwa umsakazi uthe ungena emhlanganweni wathi ucela ukuthi kuthunyelwe i-email kokhulumela iGagasi FM, uKhulekani Shandu. Indaba yangasese ngakho ngeke ngikwazi ukuphawula, kusho uKhulekani ngamafuphi.