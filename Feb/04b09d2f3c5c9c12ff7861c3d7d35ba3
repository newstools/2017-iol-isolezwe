AVUKE umbhejazane ashisa imizi emithathu amalungu omphakathi Kwa-G eMlaza ethi akhathele ukudlala izigebengu ezithatha amaselula, imali, zidlwengule bese zibulala abantu. Izolo kubizwe amaphoyisa abhekelele udlame emphakathini asuka eMariannhill, enkabeni yeTheku, awakwamasipala nawakhona eMlaza ukuthi aqaphe isimo.Amalungu omphakathi angathandanga ukudalulwa amagama abephethe iziqwayi athe azozishisa zonke izidleke zewunga nemizi efuye izigebengu.Aqale emzini wakwaNgubane okuthiwa uhlala inyanga enguyise womsolwa obulewe ngamaphoyisa ngoLwesihlanu emuva kokubulawa kwamalungu amane omndeni wakwaMzila. Inyanga ihambe isishushumbiswa ngeveni yamaphoyisa, umphakathi ufuna ukuyidla luhlaza kanti izimpahla zayo ziqoqwe ngumkayo nodadewabo ababili abafike sebeqoqa izinto zokugqoka zezingane nethelevishini.Umuzi wayo ushisiwe, iveni yayo yakhandwa ngamatshe kanti nomjondolo obulala indodana esolwa ngobugebengu ushiswe waba ngumlotha.Udadewabo wenyanga obezothutha izimpahla, uthe kubuhlungu ukuthi umfowabo ubezele ingane egangayo ngoba manje umphakathi usuhlasela wonke amalungu omndeni.NgoLwesihlanu kudutshulwe kwafa uNkk Sibongile Mzila (59), izingane zakhe ezintathu uMnuz Zithulele (35), uNksz Hlengiwe (32) noMnuz Lungisani Mzila (22) kwase kudlwengulwa nendodakazi yakhe encane yashiywa kanjalo.Amalungu omphakathi athe akhathele wukuphila kabuhlungu ngenxa yezigebengu. Sishise umuzi wenyanga ngoba inengane ehluphayo edutshulwe yashona. Yayiboshiwe ngoNovemba wonyaka odlule itholakele nesibhamu esingekho emthethweni yaphuma njengoba isiqale phansi ibulala. Ukubulawa komndeni wakwaMzila yikhona okusenze sasukuma siwumphakathi ngoba siyabona sizobulawa sonke uma singasukumi, kusho elinye ilungu lomphakathi.Amaphoyisa agcine esegcwele kwa-G wonke njengoba ebethi esaqaphe ko-13 emzini wenyanga kwaba khona iqulu eliya ezansi e-GX7, lashisa umuzi elisola ukuthi udayisa iwunga, kuthe esakhuza lokho ezwa sekuthiwa kushiwe umjondolo womfana osolwa ngokubamba inkunzi adubule izisulu zakhe khona kwa-G.Umuzi oshiswe e-GX7 kuthiwa ngowomuntu oqashisele abokufika isitolo kanti umphakathi usola ukuthi yena udayisa iwunga ngemuva kwalesi sitolo.Kubo komfana osolwa ngokubamba inkunzi nokubulala izisulu zakhe amaphoyisa afice odadewabo abathe uthathwe ngabantu abangaziwa ngoMgqibelo bamvalela ebhuthini ubengakabuyi kuze kube izolo.UColonel Thembeka Mbhele wamaphoyisa KwaZulu-Natal izolo ntambama uthe amaphoyisa amatasa athungatha abasolwa ababili ababaleke ngemuva kokubulawa kwamalungu omndeni wakwaMzila. Sicela ukukhuza amalungu omphakathi ukuthi angazithatheli umthetho ezandleni zawo ngoba lokho kuyicala, azoboshwa. Siyazi ukuthi kubuhlungu okwenzekile kodwa amaphoyisa akahleli amatasa athungatha abasolwa ukuze bezobhekana namacala, kusho uColonel Mbhele.