AMAQEMBU aphikisayo aqhubekile nokuzwakalisa ulaka lwawo mayelana nesinqumo sikaMengameli Jacob Zuma sokujuba amasosha ukuthi ankanise ngaphandle kwasePhalamende uma esethula inkulumo yakhe ayebhekise esizweni namhlanje ntambama.Kodwa uSomlomo wePhalamende uNksz Baleka Mbete izolo uphikile ukuthi amasosha azobe etshalwe ePhalamende ukuze azovikela uZuma. Amaqembu aphikisayo asola uZuma ngokuphula umthethosisekelo ngokujuba amasosha angu--441.I-DA, UDM, ACDP, IFP ne-EFF bachaze uZuma njengomuntu othukile. UNksz Mbete ukuphikile wathi lokhu kuhlale kwenziwa minyaka yonke uma kwethulwa inkulumo ebhekiswe esizweni kaMengameli.Umbuso usebenzise imali engaphezu kuka-R200 000 ngokutshalwa kwamasosha ePhalamende.UNksz Mbete uthe amasosha azobe engekho emagcekeni asePhalamende kodwa azobe engaphandle. Ukuvumile ukuthi senyukile isibalo sawo uma kuqhathaniswa neminyaka edlule.USihlalo woMkhandlu wezifundazwe uNkk Thandi Modise, uthe bazobuza kwezokuvikela ukuthi kungani benyuse isibalo samasosha azoqapha ePhalamende.Uthe bazohlangana noSotshwebhu bamaqembu aphikisayo aveze isikhalo ngokuba khona kwamasosha. UMengameli uvunyelwa umthetho ukuthi uma etshala amasosha noma amaphoyisa abikele iPhalamende, kusho uNkk Modise.Uthe iPhini likaSomlomo uMnuz Lechesa Tsenoli uthe amasosha acelwe ngamaphoyisa ukuba azosiza.Umholi we-ACDP uMfundisi Kenneth Meshoe uthe uZuma ngathi udidekelwe ingqondo. Akuvumelekile ukuletha amasosha ekubeni ingekho impi, kusho uMeshoe.I-EFF ithe isenzo sikaZuma sokutshala amasosha siyimpi ebhekiswe emaqenjini aphikisayo.