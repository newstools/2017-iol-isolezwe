KAWENEME amalungu omphakathi aseMagabheni, eThekwini akhala ngokukhushulwa kwemali yokugibela amatekisi ngo-R8.Phambilini umgibeli ubekhokhiswa uR10 esuka eMkhomazi eya eMagabheni, itekisi lizomshiya emgwaqweni omkhulu, angangeniswa ngaphakathi. Bebengeza uR2 uma itekisi izomshiya esangweni lakwakhe uma ephethe izimpahla, lokhu obekwenza abanye bakhokhe uR12.Kodwa manje abagibeli sekumele bakhokhe uR20 uma itekisi izomshiya esangweni lakwakhe. Ilungu lomphakathi, uMnuz Skhumbuzo Khumalo lithe abaziswanga isizathu sokuba kukhushulwe imali kangaka. Sikhala kakhulu yingakho kade sinomhlangano womphakathi ngeSonto, samema nosomatekisi kodwa bangeza. Basitshele ukuthi abezi bona emhlanganweni osehlathini, kusho uKhumalo.Uthe eNtendeni, eHlanzeni nakwezinye izindawo ayikhushulwanga imali yokugibela kodwa elokishini labo e-5 yavele yakhuza phezulu.Usihlalo wophiko olulwa nobugebengu eMagabheni, uMnuz Stanley Ncayiyana, uthe isimo asisihle emphakathini ngenxa yemali yokugibela amatekisi yingakho sebecele umhlangano ophuthumayo nekhansela nosomatekisi bakasoseshini, iThuthukani Mathuli ukuze kutholwe isisombululo. Akukho lutho olushintshile emzileni kodwa imali ikhushuliwe. Sicela yehle ibuyiselwe kuR12. Uma kungenjalo le nto ingaholela nasekutheni kusuke uthuthuva emphakathini njengoba isimo sishubile nje, kusho uNcayiyana.Usihlalo kasoseshini wamatekisi, uMnuz Joe Mkhize akathandanga ukudalula izizathu eziholele ekutheni bakhuphule imali wathi yisinqumo esithathwa abanikazi bomsebenzi. Sizizwile izikhalo zabagibeli asebeke bafika ehhovisi bezosibikela ngazo, yingakho sizoba nomhlangano kasoseshini ngeSonto elizayo ngalolu daba. Akumina njengosihlalo onquma ngemali yokugibela kepha ngabanikazi bomsebenzi abathatha isinqumo, kusho uMkhize.Ikhansela lendawo, uNksz Buyi Gumede lithe alaziswanga ngezikhalo zomphakathi ngodaba lwemali yokugibela nangomhlangano okuthiwa obungeSonto. UNksz Gumede uthe njengekhansela elisha akazi bezisingathwa kanjani izindaba zemali yokugibela amatekisi phambilini.