SESIGXEKIWE isenzo esishaqisayo sabasebenzisa isidakamizwa inyaope eyaziwa ngewunga KwaZulu-Natal okuthiwa bazijova ngegazi lomuntu osebenzise sona ngoba befuna sibadake. Lesi senzo sigxekwe ngemuva kokuvela kwesithombe esisatshalaliswa enkundleni yezokuxhumana iFacebook, esikhombisa umlisa osebenzisa inyaope okuthiwa ungowaseSoshanguve obukeka ezijova ngomjovo onegazi lomuntu. Kulesi sithombe kuthiwa abasebenzisa lesi sidakamizwa sebengenelwe wumkhuba wokuzijova ngegazi labantu abasuke sebebhemile (elinesidakamizwa) ukuze badakwe. Lo mkhuba okuthiwa ubizwa nge-bluetooth wenzelwe ukonga njengoba isidakamizwa sibiza imali ephakathi kukaR15 no-R35.Elinye iphephandaba elibike ngalo mkhuba lithe abathi bazijova ngegazi bathe kubiza * -R10 ukujova ngegazi lomunye elingu-10mm elinalesi sidakamizwa.Lesi sidakamizwa esaziwa ngamagama ahlukene ezifundazweni ezahlukene, sivame ukubhenywa kodwa siyajovwa. Iningi labazwakalise ukushaqeka ngalesi senzo bathe bebengazi ukuthi sekunomkhuba onje. UMnuz Patric Mdletshe oyiphini likasihlalo wenhlangano elwela amalungelo abantu abaphila negciwane lengculazi, iTreatment Action Campaing (TAC) uthe ushaqekile ngalesi senzo. Uthe ubengazi ukuthi kukhona abantu abenza le nto kodwa iyingozi kakhulu. UMdletshe uthe ukusebenzisa igazi elingafani nelisemzimbeni wakho kungaholela ekutheni ugule kodwa ngaphandle kwalokhu bazibeka engozini yokuthola ezinye izifo ezithelelana ngegazi. Abantu abasebenzisa izidakamizwa besebenzisa inaliti eyodwa bazibeka engcupheni yokuthola izifo ezifana negciwane lengculazi nezinye izifo ezithelelana ngegazi njengeHepititus B, kusho uMdletshe. UNksz Claire Savage wesikhungo esisiza ababishe ezidakamizweni KwaZulu-Natal, iSouth African National Council on Alcoholism and Drug Dependence (Sanca) uthe ubengakezwa ngalo mkhuba kodwa uyazi ukuthi igazi livame ukusala emjovweni uma abantu befaka izidakamizwa ngomjovo. Bavame ukuthi bajove bese bedonsa igazi ngoba befuna ukubona ukuthi isidakamizwa singenile yini egazini. Lokhu kuyingozi ngoba uma seyisetshenziswa omunye umuntu isuke inegazi, kusho uNksz Savage. Umsebenzi wesikhungo esitakula ababishe ezidakamizweni eCape Town, ongagunyaziwe ukukhuluma nezintatheli uthe akaze ezwe ngokwenziwa yilaba kodwa naye ukuvezile ukuthi lo mkhuba uyingozi.