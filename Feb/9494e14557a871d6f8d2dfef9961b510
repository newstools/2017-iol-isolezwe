IZANGOMA zezulu zidonse ngendlebe abantu baseRichard's Bay, oPhongolo nabakwa-Mhlabuyalingana ukuthi bahlale beqaphile ngoba kuza isishingishane esihambisana nemvula enamandla okuthiwa sizobizwa ngoDineo.UMnuz Wisani Maluleke, oyisazi sezulu kwaSouth African Weather Service, uthe sebesikhiphile isixwayiso semvula enamandla ezoba seMpumalanga, Limpopo naseNyakatho yeKwaZulu-Natal, kusasa. Isishingishane sesiqalile eMozambique sihambisana nemvula enamandla, sibona sizofika eNingizimu Afrika ngoLwesine. Sizoqala eLimpopo, sidlulele eMpumalanga nalapha KwaZulu-Natal. Izindawo ezizoba nemvula enamandla KwaZulu-Natal yiRichard's Bay, uMhlabuyalingana noPhongolo. Sisikhiphile isixwayiso ngoba nanamhlanje (izolo) imvula ina kakhulu kulezi zindawo, kusho uMaluleke.Uthe isishingishane singase siqanjwe ngokuthi nguDineo uma sesifikile ngoba njalo zihlala ziqanjwa ngabantu besifazane.UMnuz Msawakhe Mayisela obhekelele ezokuxhumana eMnyangweni wezokuBusa ngokuBambisana nezoMdabu KwaZulu-Natal uthe sebezwile ngesishingishane esizayo. Sisilindele isishingishane esiseMozambique, amathimba ethu abhekelele izinhlekelele ami ngomumo ukuyosiza abantu bakithi abazokhahlanyezwa yisishingishane. Izishingishane, izulu eliduma lilimaze abantu nemizi, yisimo sezulu esihlala sisilindele KwaZulu-Natal. Siyacela abantu bahlale beqaphile balalele uma sikhipha izexwayiso, kusho uMayisela.Uthe isimo sezulu asisihle kulezi zinsuku njengoba ngempelasonto kufe izingane ezintathu zaseMsinga Top ebezikhosele epayipini zibalekela izulu.Izingane bezihleli epayipini elingaphansi kwebhuloho eMsinga Top ngesikhathi izulu liqala ukuduma nokuna. Imvula ine kakhulu ipayipi lagcwala amanzi izingane zaminza zashona.