BADELE imvula ebihambisana namakhaza abantu baseThekwini abebephume ngobuningi beyobuka okokugcina imiviliyelo nemibukiso enhlobonhlobo njengoba kade kugoqwa uchungengechunge lwemicimbi yemigubho yombutho wezokuvikela. Bekugujwa iminyaka eyikhulu kwashona amasosha abalelwa ku-600 acwila nomkhumbi iSS Mendi, ayeya eFrance eyolwa empini iWorld War I. Bekugujwa enkundleni yezemidlalo eMoses Mabhida, izolo. Umengameli wezwe, uMnuz Jacob Zuma ngesikhathi ethula inkulumo uncome amasosha ngokuzinikela kwawo ekuvikeleni izwe nentando yabantu bakuleli. &quot;Kufanele sibahloniphe ngoba benza omkhulu umsebenzi, yibona abagada inkululeko yethu nezwe lethu.&quot; Uphinde wadlulisa ukudabuka ngokudlula emhlabeni kwamasosha abezama ukutakula abasebenzi boMnyango wezeMisebenzi yoMphakathi, eBayhead, ngoLwesihlanu. La masosha kuthiwa ahilwa yigesi, ashona. UZuma utshele abantu ukuthi bangawukhohlwa umlando wamasosha acwila nomkhumbi iSS Mendi eminyakeni eyikhulu eyedlule. Ugcizelele ukuthi kufanele ehlale ekhunjulwa njengamaqhawe. UZuma uthe lo mcimbi wokukhumbula iSS Mendi uba sezifundazweni ezehlukene njengoba usuke waba se-Atteridgeville naseBloemfontein. Ngemuva kwenkulumo kaZuma, umbutho udedele abasebenza ngaphansi kwemikhakha yawo ehlukene, baviliyela kwachazeka abantu. Bakhombise nangezinhlobonhlobo zezikhali nombayimbayi bokubhekana nezitha uma impi ingena. Ihlandla lesibili lombukiso belisolwandle, eBlue Lagoon lapho abantu bebheme bakholwa bebona amasosha ekhombisa ukuthi acutha kanjani uma esehlasela. Bekubukiswa ngamabhanoyi anophephela emhlane ombutho, izikebhe nezimoto. UZuma ubehambisana noNgqongqoshe wezokuVikela kuleli uNkk Nosiviwe Mapisa-Nqakula noGeneral Solly Shoke oyisikhulu esiphezulu sombutho. Bekukhona neMeya yeTheku uNkk Zandile Gumede, uNdunankulu waKwaZulu-Natal uMnuz Willies Mchunu noNgqongqoshe weZokuvakasha nokuThuthukiswa koMnotho uMnuz Sihle Zikalala. Abantu abebethuthwe ngamabhasi wuMasipala weTheku besuka ezindaweni ezehlukene bathe bayabonga ngokulethelwa ubuhle obungaka ngoba amasosha bebewathatha njengabantu abanesihluku. UMnuz Mondli Gabela (23) waseNanda uthe usezizwa ewuthanda lo msebenzi emva kokubona imiviliyelo. &quot;Amasosha bengiwesaba, bengazi ukuthi awabingelelwa ngisho nihlangana kodwa sengiyabona ukuthi angabantu futhi aqinisekisa ukuthi izwe lethu livikeleke ngezikhathi zonke,&quot; kusho uGabela.