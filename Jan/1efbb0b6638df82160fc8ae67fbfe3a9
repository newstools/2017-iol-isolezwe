UKUBONISWA ozoshada naye kwabasemabandleni yinto esiyaphendulwa ihlaya abanye baze bathi yenziwa yizinsizwa ezinomnqantula ezesaba ukweshela bese zithi zibonisiwe. Kodwa umbuzo ngowokuthi ngabe ukuboniswa lokhu yinto eyenzeka ngempela, esebenzayo neyamukelekile emabandleni? Kwehluka imibono kulokhu njengoba abanye abefundisi bethi abazalwane abaganana ndawonye emabandleni benza izinto zibe lula kunalabo abaganana ngokwahlukana.Baze bathi ukube kuya ngabo ngabe le yinto ehlale yenzeka kuwo wonke amabandla futhi igqugquzelwe.Kodwa futhi baphinde baxwayise ngokuthi akumele iphoqwe ngoba lokho kungadala inqwaba yamadivosi kwabaganane ngoba bethi babonisiwe emabandleni.UDkt Hamilton Nala wesizwe soMnala uthe kuyiqiniso ukuthi kuyizifiso zamasonto amaningi ukuthi abazalwane abasonta ndawonye baganane. Ukuganana kwabantu abasonta ndawonye kwakha ubunye ebandleni. Akukuhle ukuthi omunye umuntu avuke aye esontweni elithile kanjalo nomunye avuke aye kwelinye noma ayophuza utshwala, kusho uNala.Uthe bona bayakukhuthaza ukuthi uMnala ashade nomunye uMnala kepha ngeke bamnqabele ofuna ukwenza okuhlukile kunalokho kodwa ukukholwa kuba lula uma abazalwane bezokhethana ndawonye ebandleni.Uthi lokhu akuyona neze inkinga kepha inkinga kungaba ukumphoqa umuntu okungagcina sekumphazamisa ekukholweni kwakhe.Uthe ebandleni lakhe baningi abafika bathi babonisiwe ngokuthi bazothatha esizweni sakhe ngisho namadoda eshadile imbala ngoba abesifazane bakhona bafundisiwe, bayaguqa bahloniphe abesilisa. UPastor Lungi M Luthuli webandla iKingdom Life Ministries uthe awukho umthetho obekiwe wokuthi uma umuntu ethanda omunye kumele athini okanye enzenjani.Uthe kuke kwenzeka ebandleni lakhe eminyakeni emibili edlule kwaba khona owesilisa owathi ubonisiwe ukuthi aganwe ngowesifazane othile noma kungeyona into ejwayele ukwenzeka. Kwadingeka ukuthi simeluleke ngokwengqondo ngoba isikhathi esiningi sengikuqaphelile ukuthi abantu abaningi abadivosayo nabelulekwa ngokwengqondo, basuke beganene ngokuthi omunye wabo wathi ubonisiwe esontweni, kuchaza yena.Uthe yingakho omunye wemisebenzi yakhe kuwukweluleka abantu abafika ebandleni lakhe bekade bekipitile, abanye basuke bethandana bezofuna ukwelulekelwa ukuthi kumele benze njani uma sebeshada.Naye uhambe emagameni kaNala wathi ngaphandle kokuthandabuza ukuganana kwabantu abakholwayo futhi ebandleni elilodwa, kuwukhiye wenhlalakahle kubazalwane kodwa okubalulekile wukuthi umuntu kumele azikhulumele yena kungabi wukuthi athi ubonisiwe udinga ukukhulunyelwa othile.&quot;Kuyenzeka omunye afike esontweni nalowo mqondo wokuthi ubonisiwe ngothize. Kepha ngendlela yokuthi intshumayelo isuke ingahambi ngendlela yena fisa ngayo, agcine esehsiyile ebandleni,&quot; kwengeza uPastor Mbuso Xuu webandla iRepentance Holiness Ministries.Ngokuka-Archbishop Sithembiso Maduna webandla i-African Israel umshado uyisibusiso esivela kuNkulunkulu ngakho-ke kumele kuhlolisiswe ukuthi uza kanjani kubazalwane ngokulandela izinhlelo amabandla ahlukene asebenza ngazo. Uma ubona ungumzalwane ukuthi ikhona imvu ongayithatha kulungile. Kodwa kumele uyikhombe kube kanye. Nowesifazane ngokunjalo angakwenza lokho kodwa bangabi baningi, kusho * -Archbishop Maduna.UMaduna uthe ukukhomba kube kanye kugwema izingxabano phakathi kwabazalwane.Uthe ngeke aqambe amanga athi akwenzeki ukuthi kube khona abathi kukhona ababonisiwe ngabo kodwa kuleso simo baqapha ngeso lokhozi ngoba uma zingayekelelwa, zingadunga umsebenzi kaNkulunkulu.UFata Smangaliso Mngadi webandla lamaRoma aKhotholika, uthe bona lena yinto engenzeki nhlobo kubona futhi abayikhuthazi.&quot;Le nto imvamisa yayo yenziwa ngamabandla adabuka lapha e-Afrika. Ngiyacabanga ukuthi bayisusela ekutheni ngokwesintu, uma ufuna intombi, uqale uxhumane neqhikiza,'' kuchaza yena. Uthe okwenzekayo kubona, umuntu uyazikhulumela nalowo amthandayo, bese bona beqondisa izinto ngendlela yakhona.UMnuz Nkululeko Mthethwa okhulumela ibandla laKwaShembe eThembezinhle, uthe okwenzeka kuleli bandla wukuthi umuntu intombi ayifunayo uyibuka uma izintokazi zigida ayithande, bese kulandelwa imigudu yakhona yokuthi balobolane.&quot;Akukhona ukuthi umuntu uyaboniswa kule nkonzo njengoba abanye becabanga kanjalo,&quot; kusho yena.Uthe ongakulindela kuphela uma intombi uyibuke emgidini wayithanda, wukuthi kungenzeka yona ingakuthandi nokumele ukwamukele lokho.