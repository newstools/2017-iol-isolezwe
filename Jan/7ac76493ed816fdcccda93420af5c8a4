BANOVALO lokuthi luzoqala phansi udlame oludlule nenqwaba yemiphefumulo ehostela laseMlazi iGlebelands njengoba kuqhubeka ukuthathwa kwemali yosomatekisi ngodli yiqembu elalifuna ukubagada ngenkani. Abahlali basehostela banovalo lokuthi kungenzeka kuphinde kuqale phansi ukubulawa kwabantu njengoba liqhubeka nokuqoqa imali iqembu labantu okuthiwa bahlala kuleli hostela. Leli qembu kuthiwa liqale ukuqoqa imali ngejozi kubashayeli bamatekisi ahambela ehostela ngo-Okthoba nyakenye, emuva kokuthi osomatekisi benqabe ukubavumela ukuthi babaqaphe. Isolezwe lisanda kubika ngokusebenza kanzima kosomatekisi abahambela kuleliya hostela ngenxa yaleli qembu.Usihlalo kasoseshini wamateksi iMasakhokuhle Taxi Association uMnuz Senzo Sikhosana uthe leli qembu lisaqhubeka nokuqoqa imali ephakathi kuka-R200 no-R300 ematekisini. Uthe ngoLwesine oludlule liyiqoqile imali. Laphinda layiqoqa ngoLwesibili kuleli sonto. Okukhathazayo futhi ukuthi kuleli sonto bebethatha imali kanobhala kasoseshini. Asazi ukuthi bazoqhubeka benze njani. Besicelile emaphoyiseni ukuthi angenele kube khona into ayenzayo, kusho uSikhosana. Abahlali basehostela sebezwakalise ukukhathazeka ngezigameko ezenzeka kule ndawo njengoba bethi zikhombisa ukuthi alukho uzinzo.Umhlali ocele ukuthi igama lakhe ligodlwe uthe sebenovalo lokugibela amatekisi ngoba besaba ukuthelwa amachaphazela. Le nto yokuqoqwa kwemali ayisikhululi ngoba sihamba ngamatekisi ngisho siya eMega City ngoba sisaba ukuhamba ngezinyawo. Emuva kokubulawa kukaNathi Shezi akuselula ukuzihambela uma uya ezindaweni eziseduze kwehostela.Uma kumiswa itekisi uphakathi kuyona ngoba befuna ukuthatha leyo mali yini ezobavimba ukuthi bakudubule njengoba isimo sesinje, kusho lo mhlali. Omunye umhlali naye ocele ukungadalulwa uthe izigameko zokuthathwa kwemali sezilandelwe ngesinye sokumasha kwabathile ehostela okuthiwa bebememe inyanga ukuthi izobagezisa ngentelezi. Indaba yokuqoqwa kwemali yavalwa ehostela nathi saba nethemba lokuthi abantu ngeke besafa ngoba uma bengenayo imali laba bahluleka nokuthenga inhlamvu yesibhamu. Njengoba sebeqoqa imali kusho ukuthi sebezoba nemali yokubulala. NgoMgqibelo esiphuma kuwona bebememe inyanga izobagezisa ngentelezi baqhumisa izibhamu bamasha ekuseni ngehora lesithathu. Sesilindele noma yini njengoba kwenzeka lezi zinto, kusho umhlali. Uthe kufanele usoseshini ubike izigameko zokuphucwa kwabo imali ukuze kuboshwe abenza lokho. Okhulumela uMnyango wezokuPhepha uMnuz Kwanele Ncalane uthe sebebambisene nesigungu samatekisi, iSouth African National Taxi Council (Santaco) ukusebenza udaba lwaseGlebelands. Uthe bakuthatha njengobugebengu okwenziwa ngabaqoqa imali ngodli. Uthe abenza lokhu bazobhebhezela udlame ehostela.