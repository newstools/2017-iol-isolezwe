I-ANC ithathe isinqumo sokuvimbela izifundazwe nezifunda ukuthi zingabe zisaluphakamisa uhlu ezilufuna kuTop 6 yale nhlangano ngaphambi kokuthi kube nokhetho lobuholi ngoDisemba. Lokhu kumenyezelwe uNobhala-jikelele uMnuz Gwede Mantashe izolo ekomkhulu le-ANC iLuthuli House.Kucacele noma ngubani ukuthi ngalesi sinyathelo i-ANC izama ukuvimba ubuqembuqembu obudaleke ngenxa yokhetho oluzayo okudalwa yizikhundla ze Top 6.Ngokwedlule izifundazwe bezinelungelo lokuphakamisa amagama abayisithupha. Kwenzekile lokhu ngo-2012 eMangaung. I-Gauteng ANC yayingahlonizi ifuna kuphume uMengameli Jacob Zuma isikhala sakhe sivalwe uMnuz Kgalema Motlanthe kodwa yagcina ngokuhluleka.UMantashe kwi- ANC lekgotla ngempelasonto obekukhona kuyo -i-ANC namadlela ndawonye okuyi-SACP, Cosatu ne-SANCO bathathe isinqumo sokuyishintsha indlela okukhethwa ngayo.UMantashe uthe amagatsha e-ANC yiwona azoba namandla okuqoka okumele bahole inhlangano bathumele amagama abo eLuthuli House. Lokhu kuyingxenye yezinqumo ezathathwa ngonyaka odlule ku-National General Council. Abaqokwe amagatsha bazohlanganiswa yi- Electoral Commission, kusho uMantashe.Ezinye uMantshe athe bavumelane ngazo ukubhekwa kwesimo somnotho waseNingizimu Afrika njengoba kukhona amafemu adiliza abasebenzi amanye awo agcina ngokuvalwa.Wenze isibonelo ngamafemu akhiqiza izinkukhu kuleli wathi: I-lekgotla iphakamise ukuthi uhulumeni kumele awathenge amafemu akhiqiza izinkukhu nalawo asuke esezovalwa. Uthe lokhu kuzosiza ezolimo zihlale zisebenza ngendlela eyiyo ukuze okudliwayo kuhlale kutholakala ezweni.Uthe kusukela ngo-1994, i-ANC ikuqaphelile ukuthi uhulumeni usesabalalise izinhlelo zokudala amathuba emisebenzi nokwenza uguquko kwezolimo.Uncome uhlelo lukahulumeni lokuthuthukisa ingqalasizinda yakuleli iNational Development Plan (NDP) wathi lusahamba kahle.Uthe kumele luphasiswe ngokusemthethweni kulo nyaka uhlelo okwavunyelwana ngalo lomhlomulo wabasebenzi ongu-R3 500.Ezemfundo, ubelelesi nokukhethwa kwabantu abazoya ePhalamende, ngezinye zezinto abazibhungile abathe kumele kubhekisiswe indlela okusingathwa ngayo.