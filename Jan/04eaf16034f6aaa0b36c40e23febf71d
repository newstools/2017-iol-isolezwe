KULAHLISA ithemba okushiwo yiSouth African Football Association (Safa) ngomqeqeshi ozovala isikhala sika-Ephraim Shakes Mashaba oxoshwe yile nhlangano ezinyangeni ezedlule ngemuva kokumthola enecala lokuhudulela phansi isithunzi sayo.UMashaba, onerekhodi elihle ukuwedlula wonke awabaqeqeshi abake bashayela umkhumbi weBafana Bafana, unobudlelwano obubi nabezindaba nezinye zezikhulu zeSafa, ukhulume kabi ebhekise kumengameli weSafa, uDanny Jordaan, ngemuva komdlalo wokuhlungela iNdebe yoMhlaba neSenegal ngasekupheleni konyaka odlule.Ngemuva kokukhuluma kanjalo, uMashaba ubizelwe ekomidini eliqondisa izigwegwe lapho etholwe khona enecala ngokungaziphathi kahle. Nokho uMashaba umile ekutheni uxoshwe kungafanele futhi udaba uludlulisele kwaCCMA, luyangena ngoFebhuari 7.Ezilahlisa ngethemba ngezithi iSafa izoze iqale ukubheka izicelo zabaqeqeshi abafuna ukungena esikhaleni sikaMashaba ngemuva kukaFebhuwari 5 okuwusuku lomdlalo wamanqamu we-Africa Cup of Nations (Afcon). Kwenzeka konke lokho nje, iyaqala ezinyangen ezinyangeni ezinhlanu imidlalo yokuhlungela i-Afcon ka-2019 ezokuba seCameroon.Ngokusho kukaNatasha Tsichlas, osekomidini elithatha izinqumo ezimqoka kuSafa, izicelo bazoze baqale ukuzibheka sekubuye uJordaan ku-Afcon eseGabon. Sizoze siqale umsebenzi wokuhlunga abaqeqeshi esizobheka kubona uma sekubuye uJordaan eGabon lapho eyokwenza khona omunye umsebenzi omqoka. Lesi sikhulu siphinde sakuqinisekisa ukuthi iSafa ayikaze ikhulume namuntu mayenala naleli thuba lomsebenzi. Akekho esesike sakhuluma naye mayelana nalesi sikhala. Kwathina sisodwa asikaze siwadingide amagama abantu ngoba umthetho uthi asilinde kuze kubuye umengameli eGabon, kusho uTsichlas.Nakuba ekhuluma kanje kodwa omunye wabaqeqeshi abamataniswa nalo msebenzi uCarlos Queiroz akafihli ukuthi uzimisele ngokubuyela kuleli qembu ake waliqeqesha kodwa wakhonjwa indlela. Okokuqala akekho ongazi ukuthi iNingizimu Afrika ifana nekhaya kimina. Lapho ngizalelwe khona (eMozambique) eminyakeni engu-63 edlule kuhlukaniswe amakhilomitha ambalwa kabi naseNingizimu Afrika. Ngingumnsinsi e-Afrika. Nginomndeni e-Afrika naseNingizimu Afrika uqobo, ngakho-ke ngeke ngilokhu ngicabanga kaningi uma ngingathola lo msebenzi. Iqiniso ukuthi akekho oseke wangithinta ngomsebenzi, kodwa ukuthi ngisifakile isicelo noma cha ngeke ngikuveze, kusho lo mqeqeshi okungacaci ukuthi usesulile yini ku-Iran abeyiqeqeshela iNdebe yoMhlaba edlule, eBrazil.Useke wasebenza njengephini likaSir Alex Ferguson kuManchester United, Real Madrid kanti useke waba yinhloko yabaqeqeshi eqenjini lesizwe lasePortugal. NakuBafana useke wayibamba.