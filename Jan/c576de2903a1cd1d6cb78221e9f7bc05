UPHIKO lwentsha kaKhongolose eThekwini i-ANCYL lusale lukhwice imsila emuva kokuthi luthethiswe kanzima ubuholi benhlangano ngesenzo salo sokumemeza esidlangalaleni ukuthi akuxoshwe uNgqongqoshe wezeziMali uMnuz Pravin Gordhan. Lolu phiko luphumele obala lwacela uMengameli Jacob Zuma ukuba akhombe indlela lo ngqongqoshe. Bebekhala ngokuthi wehluleke wancama ukuletha uguquko enkampanini yamabhanoyi kuleli, iSAA. Lolu phiko belusola uGordhan ngokuvumela idlanzana losomabhizinisi abamhlophe ukuba bahlomule kule nkampani kuvalelwe ngaphandle abamnyama. UGordhan kumele axoshwe ngokukhulu ukushesha, iSAA iwubufakazi bokuthi impela kumele ahambe, kusho unobhala walolu phiko esifundeni iTheku, uMnuz Thinta Cibane, ngesikhathi kunesithangami sabezindaba ngeledlule. Kuleli sonto uCibane ushaye ungqimphothwe wezwakala esexolisa kuGordhan ngokungenamibandela. Uphiko lwentsha alusithumelanga lesi sitatimende kuleli phephandaba kodwa lize lasithola ehhovisi likaGordhan. Lokhu kuxolisa kwalolu phiko kuvele emuva kokuba uKhongolose ebe nomhlangano wokuqondisa ubugwegwe kulolu phiko nokungacaci noma ubuholi bukazwelonke noma obesifunda iTheku. Emuva komhlangano nobuholi benhlangano sixoxile ngekusasa longqongqoshe namanye amalungu ajutshwe kwezinye izikhundla. Siyakwemukela nokungenelela kwabo odabeni lukaGordhan futhi siyawahoxisa amazwi esawasho ngaye, kusho uCibane. Okhulumela uphiko lwentsha eThekwini, uMnuz Thulisa Ndlela, ukuqinisekisile ukuthi bawahoxisile amazwi abawasho ngoGordhan. Emasontweni amabili edlule uKhongolose KwaZulu-Natal uke wabizela lolu phiko emhlanganweni lapho babeyobakhumbuza ngemigomo yenhlangano yokuziphatha.