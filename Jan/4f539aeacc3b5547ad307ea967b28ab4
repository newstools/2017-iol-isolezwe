UBALISE nangemizuzu yokugcina ngesithombe sakhe ebesisabalele ezinkundleni zokuxhumana uLundi Tyamara odlule emhlabeni entathakusa yayizolo.Umngani kaLundi ophinde abe yimenenja yakhe, * -Anele Hlazo uveze ukuthi yize bese kunzima ukukhuluma kulo mculi kodwa ubelokhu ebuze njalo ukuthi ngubani lo owamthwebula isithombe egula ngalolu hlobo wase esisabalalisa.Lesi sithombe esesinamasonto kushintshwana ngaso ezinkundleni zokuxhumana, sasusa umsindo nakubalandeli bakhe. Ngaso lesi senzo kuze kwaholela ekutheni kuvalwe izivakashi kuze kube uyalulama ngokugcwele nokugcine kungasenzekanga. UHlazo uthe uLundi noma ebenethemba lokuthi usazolulama futhi enesibindi sokubhekana nobekumphethe kodwa kumhlukumeze ngokwedlulele ukufakwa kwesithombe sakhe kuFacebook. Asazi washuthwa wubani kodwa beyingamphethe kahle indaba yalesi sithombe. Ubenothando eziqinisa uma nizombona ngoba ubengafuni ukubona nodadewabo bephatheke kabi, kusho uHlazo. Ngezinsuku zakhe zokugcina kuthiwa inhliziyo yakhe beyibalisa nangomfowabo omncane ohlala kubo eKapa. Kuthiwa uze wacela ukuthi alethelwe yena esibhedlela ukuze ambone. Sikwazile ukumlanda ngoLwesibili wajabula embona. Nodadewabo bebekhona elokhu esho njalo komunye ukuthi uma ephuma esibhedlela ufuna benze ingoma abazoyicula ndawonye. Ubebathanda bobathathu odadewabo nomfowabo, kusho uHlazo. ULundi ushona nje ubesengaphansi kwesandla sikaHlazo nomchaze njengomuntu obeneqiniso futhi obekwazi ukuzikhulumela uma kukhona angakuthandi. Sikhule ndawonye eKapa sagcina sesifana nezelamani. Ngo-1996 waya eGoli eyofeza iphupho lakhe lokucula waze wathola uRebecca Malope. Ngamlandela ngo-2002 sasebenza ngokuhlukana kodwa siqhubeka nobungani. Ngo-2013 emuva kokushiya eZuzumuzi Music asizange sicabange kaningi savumelana ngokusebenza ndawonye, kulandisa uHlazo. Mayelana namalungiselelo omngcwabo, uHlazo uthe alukaqinisekiswa usuku kodwa uzofihlelwa eKapa. UHlazo uthe ngokwezinhlelo ezikhona manje kungenzeka inkonzo yesikhumbuzo ibanjelwe eGrace Bible Church, eGoli ngoLwesibili ngo-2 ntambama kodwa kungenzeka zishintshe lezi zinhlelo kwazise basalungisa nomndeni.