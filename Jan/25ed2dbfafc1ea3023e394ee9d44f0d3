ABAZALI bezingane zesikole samabanga aphakeme okuthiwa izinto zimapeketwane kuso eBulwer bafuna kungenelele ngokushesha ungqongqoshe wezemfundo KwaZulu-Natal.Kuthiwa selwehlule abahloli nesigungu sekomiti labazali udaba lwaseMadulini Secondary School, osekuhambe kuso othisha abathathu ngenxa yezinkinga ngonyaka odlule. Abafundi basala kanjalo. Okwenze isimo sishube kakhulu nonyaka wukunyamalala kukathishanhloko okuvulwe izikole engekho ngaphandle kokwazisa ikomiti labazali. Isolezwe lithole ukuthi ngoSepthemba ungqongqoshe womnyango, uMnuz Mthandeni Dlungwane, wahlangana nabazali ehholo eGqumeni kuyodingidwa izinkinga esikole, wathembisa nokuletha usizo ngokushesha.UMnuz Sibusiso Dlamini onengane efunda uGrade 10 nenye ekuGrade-12 eMadulini, uthe ukhathazekile ngekusasa lazo. Inkinga yaqala ngo-Agasti nyakenye sibona izingane zibuyiswa esikoleni kuthiwa othisha abekho. Sathola ukuthi bathathu othisha abangasekho esikoleni futhi bafundisa amakilasi amaningi. Sagcina sesizwa kuthiwa kunengxabano phakathi kothisha nesigungu sabazali, udaba lwagcina enkantolo. Abazali abebenezingane ezifunda uGrade 12 baphoqeleka ukuthi bazicelele kwezinye izikole eKokstad ukuze zifundiswe lezi zifundo ebezingekho. Kulo nyaka neyami ingane ifunda uGrade 12 kodwa akucaci ukuthi ikusasa layo limi kanjani ngoba namanje abekho labo thisha, kusho uDlamini.USihlalo weSchool Governing Body, uNkk Terresa Memela, uthe isingaphezu kwakhe indaba yesikole.Uthe othisha abangekho bebefundisa iMaths, Accounting ne-English. Kwaqala kwahamba uthisha weMaths ngoSeptehmba balandela nabanye. Basuke babanjwa yizingane bephuzile zabaceba, sababizela umhlangano. Abafunanga ukuzehlisa saze sacela kubahloli ukuthi bamiswe esikoleni ngesikhathi besaphenywa. Sagcina siboshwa ngomunye wabo ethi simsabisile. Kumanje sigqigqa inkantolo ngalelo cala, kusho uNkk Memela.Uthe emhlanganweni wabo wokugcina nomhloli bathenjiswa ukuthi konke kuzolungiswa ngoJanuwari. Sekuvele kwaqhamuka enye inkinga yokunyamalala kukathishanhloko. Sathinta uthishanhloko simbuza ukuthi ushonephi wathi uyiswe ngumnyango kwesinye isikole. Sesicela ungqongqoshe angenelele ngoba sesihlulekile nabazali,&quot; kuchaza uNkk Memela.Okhulumela umnyango, uMnuz Sihle Mlotshwa, uthe bazozama ukuthola ngethimba labo lezemfundo esifundeni iHarry Gwala ukucaciseleka ukuthi kwenzekani esikoleni ukuze babe nombiko ogcwele.