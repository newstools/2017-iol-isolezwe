MaSolezwe ngifisa nazi ukuthi uVolos uyayivuma inkosi yamabhinca uQhubinja (uQhubs) ngokuthi ufike kwezwakala endimeni yezikaqedisizungu. Okufanele kucacele abantu wukuthi uQhubinja akaqhubi inja kodwa uqhuba imali edingwa yiwo wonke umuntu. Izinga likaQhubinja seliphezulu ngendlela yokuthi sekufanele aqoke imenenja ezomphathela izindaba zakhe. Uma ngibuka akekho umuntu onekhono ongadlula uVolos uma kuthiwa akuphathwe izindaba zikaQhubinja. Ngokusho kanjalo ngicela abantu bangasho ukuthi uVolos useqale umkhankaso wokufuna ukudla izimali zikaQhubs wodumo. Okufanele kwaziwe abantu wukuthi uQhubinja lona usikhombisile ukuthi ukubeka imali akufundelwa emanyuvesi. Ngala mazwi uVolos uyazithoba phambi kukaQhubs ufisa azi ukuthi selokhu kuqale uJanuwari ufutha amakhadi akhe asebhange ngeDoom ngethemba lokuthi azongenelwa yimali kodwa akwenzeki. Kafushane nje ngithi ngicela uQhubinja angifake ohlwini lwabantu azobondla nyangazonke kuze kufike isikhathi lapho ngiyokwazi khona ukuzimela ngakwezezimali.MaSolezwe bengithi angedlule odabeni lukaQhubinja nezishaqane zezimali zakhe. Inhloso yale ngosi wukubuka ukuthi kwakuyobanjani ukube abantu abathile baba yizilwane. Kuyiqiniso ukuthi akukuhle ukubuka umuntu umcabangele into ethile kodwa singeze sakuphika ukuthi kunabantu ababengeke basinde ngoKhisimusi ukube baba yizilwane. Uma ubuka umuntu onjengo-Ayanda Msweli kuyacaca ukuthi ukube waba yinkomo wayengeke asinde ngoKhisimusi. UMsweli mude umpofu usho ngamahlombe akhe amakhulu okukhomba ukuthi wayezoba yilolu hlobo lwezinkomo ezinenyama eningi. UKhathide Ngobe ukube waba yisilwane wayezoba yigusha, uma kuhlangene umndeni kwakuyothiwa: Bafana bambani leli gusha eliwuTshatha sifuna ukwenza ngalo isishebo. Uma ubuka uSelby Mkhize woKhozi FM kuyabonakala ukuthi ukube waba yisilwane wayezoba yisithole senkomo esimaqandakacilo. Uma umkhongi eyolobola wayeyomemeza athi: Ngicela isihlobo esihle ngoSelby isithole sami engisithandayo esimaqandakacilo. Uma ubuka uKini Shandu weGagasi FM wayezoba yimbuzi yokwenza umsebenzi. Uma ubuka intshebe yakhe kuyazisho ukuthi abantu abadala babengakuzwa kahle uma uzicelela izinhlanhla ngembuzi ewuKini. Uma ubuka * -Alex Mthiyane kuyacaca ukuthi ukube waba yisilwane ngabe waphila isikhathi eside engahlatshwa. UMthiyane uyilolu hlobo olungazaci futhi akakhuluphali ukube waba yimbuzi kwakuyohlala kuthiwa akalindwe kancane uzohlatshwa esekhuluphele. UDudu Khoza wayezoba yinkomazi yenguni enemibala emihle. Uma kufanele ahlatshwe kwakuyokhuza wonke umuntu kuthiwe asingaqedwa isibaya.USimphiwe Shembe wamahlaya ukube waba yimbuzi noma igusha wayengaze asale yedwa esibayeni engakhethwa muntu ngenxa yokuzaca. Akekho umuntu owayengavuma ukuthenga imbuzi enguSimphiwe Shembe ngoba wayengasaba ukuthi izomfela endleleni afike ekhaya eseyibelethe emhlane. UQaps Mngadi akakhuluphele kodwa unomzimba oqatha. Ukuba waba yinkomo wayengakulungela ukuphelezela uma kushone umuntu omdala. Uma ubuka uL vovo ukuba waba yinkomo wayengahlatshwa uma kuthiwa kufakwa abantu abadala ekhaya. Ngokunjalo noMampintsha uma uthenge yena abantu babengadla benele baze bathi ububathengele izinkomo ezimbili.UKhulubuse Zuma ukube waba yisilwane wayengaba umasadula wenkabi enelunda efanele ukuyiswa endalini. Uma kwakungathiwa ufuna ukuhlaba inkabi yakho enguKhulubuse wawungakhuzwa abantu bathi uyaphambuka kufanele umdayise uthole imali. Ukuba uDJ Tira waba yinkomo ngabe waba yiduna elifushanyana okungazeki ukuthi kufanele ulihlabe noma ulifuye. Ukuba uTira wayefuywe yimina ngangiyogcina ngimshintshisile ngicele ukunikwa inkomo eyisithole. Ukube uMroza Fakude waba yisilwane wayengaba yigusha lokuhlukanisa unyaka ngoba wondlekile unesifuba esikhulu.