UMENGAMELI we-EFF uMnuz Julius Malema ukhwele wadilika kuMengameli Jacob Zuma emsola ngokuthi uzonda imfundo ngokuvumela kugqunywe emajele abafundi abaqhuba umkhankaso wemfundo yamahhala kuleli. Ekhuluma ngaphandle kwasejele laseWestville, eThekwini izolo, ngemuva kokuvakashela ezitokisini omunye wabafundi abahola i-#Fees Must Fall eKZN, uBongonkosi &quot;Education&quot; Khanyile, uMalema uthe uKhanyile ugqunywe ejele ukuze kujatshuliswe uZuma.UMalema nobuholi obuphezulu beqembu lakhe behambisane nomndeni kaKhanyile bavakashele lo mholi wabafundi osebhadle ezitokisini izinyanga ezintathu.&quot;UKhanyile akaboshelwe ukuthi uyisigebengu kodwa uboshelwe ukuthi ilwela imfundo yamahhala, ukugqunywa kwakhe ejele ngakho kuhloswe ukuthi kujatshuliswe uZuma kuphinde kusatshiswe abafundi abaqhuba umkhankaso,&quot; kusho uMalema.&nbsp;Uthe uZuma uyayizonda imfundo ngoba nakhu yena engafundile.&quot;UZuma akasifuni isizukulwane esifundile nesifundayo yingakho engenzi lutho ngokugqunywa kwabafundi emajele,&quot; kusho uMalema.Uthe isizathu esidala uhulumeni we-ANC ungafuni intsha ifunde ingoba usaba ukuthi izoba ingozi kwabamhlophe.&quot;Basaba ukuthi uma nike nafunda nizoba ingozi kwabamhlophe, nizimele kwezomnotho niphinde nilwisane nongxiwankulu laba abayizithixo ze-ANC,&quot; &nbsp;kusho uMalema.Uphinde wancoma umndeni kaKhanyile ngokuzala iqhawe. Lo mfundi udlele amaholide kaKhisimusi noNcibijane ejele waphinde waguba usuku lwakhe llokuzalwa khona ezikhindini ngoDisemba 29, ngesikhathi kade eqeda iminyaka engu-28. UKhanyile uzophinde avele enkantolo ekupheleni kukaJanuwari.