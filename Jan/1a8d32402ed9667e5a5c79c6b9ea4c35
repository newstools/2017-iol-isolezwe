ISISHESHE yawuphendula unyaka wamabhinca u -2017 indoda yaseMsinga ezibiza ngoQhubinja Ngegala LeNdlamlenze Ntombela esizakhele udumo enkundleni yezokuxhumana uFacebook. UQhubinja, usesuse isasasa kuFacebook, selokhu uqalile unyaka. Uselandelwa ngabantu abawu-5 000 okusho ukuthi akasakwazi ukwamukela ezinye izicelo zobungani. Isolezwe lihluleke lancama ukuthola izinombolo zale nsizwa ngaphambi kokuthi kushicilelwe lolu daba.Liqale ngoLwesihlanu ukumthungatha, lamthumelela imiyalezo kuFacebook kodwa wangaphendula. UQhubinja udunyiswe wukuzishaya isifuba ngokuhola u-R12 000 lapho esebenza khona kanti njalo ekuseni sekuyaziwa ukuthi ubingelela abantu abahola imali elingana neholwa nguye kuya phezulu. Into emdonsele abantu kakhulu uQhubinja yindlela adla ngayo ukotini obizayo, bese echazela wonke umuntu ukuthi kubiza malini akugqokile, ngakunye. Lokhu kuholele ekutheni kuqalwe i#qhubinjachallenge. Komunye umbhalo uthe: Ungalibheki ngeke uli-afode uma ungabhajekth iwashi iRolex R25000. Nomungayaph akekho ogqoka kahle njengebhinca, unyaka wethu lo, ithawula nje ksukekhanda libiza R460 ele gues ijakhethi first ascent R1 300, ubrentwood iblukwe eliwashwa ngemali R1 000, icarvela R2100, uma usaphika lonkizwe liyavuma ngyaphuma emsebenzini u-R600 sengwubhalile ngothengi Iphone bathe R8 000 osyazi ngzonibonisa angna ntanga la, kubhala uQhubinja othe uphatha iSumsung J5 njengoba esefuna i-Iphone. Komunye umbhalo ohambisana nesithombe sakhe uthe, ungaynaki lemoto engemuva vele ngeke ubenayo imali yokuythenga akesqale ekhanda, ikapisi R450, iskibha R1050, iBrentwood R1000, iCarvela R2100. Ukuze acacise ukuthi wunyaka wamabhinca lo, komunye umbhalo wakhe uthe: Sikulento yamabhinca, unyaka wethu lo, oskiny jin notomy abaye ko jet asiwagqoki amasekeni sqala kwi thausend kusile ksasa ngobhala uR600 ngosuku nje olulodwa, ngenyanga R12 000 angnantanga la ngvunywe izwe lonke nawe muntu onomona vuma. Ngaphandle kokuzakhela udumo kuFacebook uQhubinja usephenduke isoka. Sekunenqwaba yabantu besifazane abathi bathandana naye, abanye bathi bangangena ngisho esithenjini sakhe. Le nsizwa isike yakuveza nokuthi ishayela iPolo kanti lokhu kuholele ekutheni abantu babize lolu hlobo lwemoto ngeQhubinja, kuhle kweGTI ebizwa nge Vrrr Pha .Nokho ngesikhathi sokushicilela bekungakaveli ukuthi uQhubinja ungubani. Sicela uma kukhona omaziyo asithinte ku: 031 3082741.