KUTHIWA beyidla amagalani futhi ilayishe ngokweqile itekisi okushone kuyo izingane ezine ebeziya esikoleni, kwalimala ezinye eNtuzuma, eThekwini, izolo.Leli tekisi okuthiwa belilayishe abagibeli abangu-22, litholane phezulu nebhasi kaMasipala weTheku lizama ukudlula enye imoto. Kule ngozi eshiye abantu bethuthumela ngosuku lokuvulwa kwezikole, kushone abafundi abangabafana, base-Sivananda Technical High noyintombazane waseSibonelo High.USihlalo we-Ntuzuma Taxi Association, uMnuz Velaphi Gumede uthe umshayeli kade ebalekele abagade umsebenzi abebemumisa ngoba elayishe ngokweqile. Kudlule imizuzwana ebalekile sezwa kuthiwa itekisi isidale ingozi. Asazi ukuthi kwenzekeni kodwa yona itekisi beyehla, ibhasi ikhuphuka. Sinemithetho elawula amatekisini njengoba besifuna ukumthululisa abantu esibone ukuthi baningi kunesibalo esifanele kodwa wabaleka, kusho uGumede. UNksz Sihle Mhlongo ozibonele, uthe itekisi nebhasi bekuhamba ngesivinini esiphezulu. Bengimi nomakhelwane emgwaqweni sabona ibhasi liqhamuka ngezansi netekisi liqhamuka ngenhla, kwashayisana. Kulo mgwaqo kujwayele ukwenzeka izingozi. Umfowethu washona kuwo. Sicela kufakwe izinciphisa jubane, kusho uNksz Mhlongo. Omunye ozibonele, uNksz Mafi Mbuyisa, uthe ibhasi beligcwele umgwaqo ligijima okwenze itekisi yahluleka ukulawuleka ngoba nayo ibihamba ngesivinini esiphezulu. Ngize ngaphoqeleka ukuba ngisuke eceleni komgwaqo ngoba ibhasi ibihamba ngejubane elikhulu futhi igcwele umgwaqo. Itekisi lizamile ukuyigwema kwasho ukuthi nayo ibigijima, kusho uMbuyisa.Osinde engozini, uKhayelihle Mjaji (21) obeyobhalisela ukufunda e-Sivananda uthe akazi usinde kanjani. Umshayeli kade ebalekela abaphathi bomsebenzi abazame ukumumisa ngoba elayishe ngokweqile. Itekisi ibigijima kodwa ubengayilawula. Umgwaqo ubumncane ngoba ibhasi ebesizohlangana nalo belihamba ngasohlangothini lwethu. Itekisi ifike yashayisa ngohlangothi yaphenduka. Abanye abantu bavele bachitheka ngaphandle. Ngizibone sengingaphandle nami. Isicathulo sakhe uthe sivaleleke ngaphakathi etekisini, wabuyela wayosilanda. Omunye umfundi oneminyaka engu-14 igama lakhe eligodliwe ngenxa yeminyaka uthe bavele bahayiza sekushayisana itekisi nebhasi. Sibe nenhlanhla thina ngoba sisindile abanye abafundi ebesigibele nabo sibone besala etekisini, abanye sebecindizelekile, sebeshonile. UNgqongqoshe wezokuBusa ngokuBambisana nezoMdabu KwaZulu-Natal, uNkk Nomusa Dube-Ncube, uphuthume kule ndawo izolo. Kuyadumaza ukuthi ngosuku lokuqala lokuvulwa kwezikole izingane zihlangabezane nengozi enjena. Sihlale sishumayela ukuthi abashayeli mabaqikelele, kusho uNkk Dube-Ncube. UNgqongqoshe wezeMfundo, uMnuz Mthandeni Dlungwane, uvakashele abafundi abalimele e-Poly Clinic KwaMashu, izolo. Sishaqekile futhi sidumele ngabafundi abane abashonile nabalimele. Sizolinda umbiko wamaphoyisa ngokwenzekile kodwa siyanxusa ukuthi abashayeli baqikelele uma bethwele abantu, kusho uDlungwane. Uthe udaba lokuthuthwa kwabafundi luyalungiswa. UNgqongqoshe wezokuThutha, uMnuz Mxolisi Kaunda, uthe kuzophenywa ngale ngozi. Okhulumela amaphoyisa esifundazweni, uColonel Thembeka Mbhele, uthe isiteshi saseNtuzuma siphenya icala lokubulala ngokungenhloso. UMnuz Chris Botha wakwaNetcare 911, uthe bafike izingane ezine sezishonile. Balaphe abantu abayisithupha abalimele kanzima, abayishumi abahuzukile, oyedwa waphuthunyiswa esibhedlela ngendiza.