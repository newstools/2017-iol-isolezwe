UYASABA ukukhipha yedwa umculi oyilungu leqembu lekwaito iBig NUZ, uDanger njengoba uzakwabo uMampintsha empintshwe ngeminye imisebenzi. Ngokuthola kweSolezwe, uDanger akayizwa eyokucula yedwa kunalokho ufuna ukuthi iBig NUZ icule ngokubambisana. IBig NUZ selokhu igcine ukukhipha ngo-Agasti ka-2015 nokwaqondana nokushona kowayeyilungu leqembu, uR Mashesha. Ngonyaka odlule uMampintsha ubematasa nomculi osesitebeleni sakhe iWest Ink, uBabes Wodumo. Umthombo weSolezwe, uthe uDanger unezingoma eziningi ahlale ezenza kwazise akapheli estudio. Kunenye ayenze neDestruction Boyz ethi Ngoma Yam . Ngasekupheleni konyaka owedlule uke wafaka isithombe ku-Instagram esestudio no-Costah ongumdidiyeli wase-Afrotainment. Uke washutha futhi enoSir Bubzin ne-Efelow weqembu iWitness The Funk. Kuke kwakhulunywa ukuthi uDanger akhiphe yedwa kodwa ushaya phansi ngonyawo, uthi uzolinda uMampintsha, kusho umthombo. U-DJ Tira ongumphathi we-Afrotainment, uthe iBig NUZ isindala nayo kumele iwukhuthalele umsebenzi wayo. Basanda kufika bethi bafuna ukukhipha futhi banayo ingoma abacabanga ukuyikhipha eku-albhamu endala. Ngizozwa ngabo mina, kusho uTira. UDanger uthe bazokhipha ingoma ethi Amaphela ese-albhamini endala abapike kuyo uDJ Bongz noProfessor. Eyokucula yedwa uthe akayingeni.