NJENGOBA kuqala unyaka baningi abazithola bengenayo imali, abanye bazenzile ngokukhithiza izicoficofi ngoKhisimusi nangoNcibijane bakhohlwa ukuthi izingane kumele ziye esikoleni futhi nabo basayidinga imali yokuya emsebenzini.Izolo Isolezwe lihambele omashonisha abahlukahlukene enkabeni yeTheku lathola olayini bebade kanti abantu akade beboleka imali bebengafuni ukukhuluma nephephandaba.Abanikazi bomashonisa bathe abakwazi ukukhuluma nezintatheli ngenxa yobucayi bebhizinisi labo. Bebuzwa ukuthi ngabe bangaki ababoleka imali njengoba kuqala unyaka babhoke ngolaka bathi abafune zintatheli, akulimalanga muntu futhi akuphoqwe muntu ukuthi azoboleka. Isolezwe libe selithinta izazi zomnotho ezithe ukuqala unyaka ngokuboleka imali kumashonisa akulungile futhi abantu kufanele bakugweme ngamandla abo wonke. USolwazi Bonke Dumisa oyisazi somnotho utshele Isolezwe ukuthi uma uqala unyaka ngokuya kumashonisa usuzibhedise zonke izinhlelo zakho zonyaka. Uma uya kumashonisa usuke usubhedisa uhlelo lwakho lonyaka ngenxa yokuthi omashinisa banenzalo emba eqolo ngakho akulula ukuthi usheshe uyikhokhe yonke imali osuke uyibolekile. Omashonisa isikhathi esiningi ababhalisiwe ngokusemthethweni basebenza ngendlela yabo bodwa, okwenza uzithole usenkingeni uma sebekubambela umazisi namakhadi asebhange. Unxuse abantu ukuthi basebenzise imali ngendlela, bangaboleki kuze kweqe ngoba lokho yikhona okuholela ekutheni bangakwazi ukulondoloza imali bagcine sebeyoma olayini bakomashonisa.UNksz Eunice Sibiya ofundisa abantu ngezokuphathwa kwemali kwaFNB utshele Isolezwe ukuthi ngisho abantu abayiphatha kahle imali kuyenzeka bayiboleke kodwa kufanele ibolekelwe izidingo ezimqoka, hhayi izinto ezingenamsebenzi. Ubalule ukuthi ukuboleka imali yokwakha, eyokufundisa izingane noma ukusungula ibhizinisi akunankinga inqobo nje uma ibolekwa esikhungweni esisemthethweni. Akekho umuntu ongayiboleki imali kodwa kufanele siqaphele lapho siyiboleka khona nokuthi sizoyenzani. Ukuboleka imali ngoba ufuna ukufaka izingane esikoleni kwamukelekile kodwa ukuya kumashonisa akwamukelekile neze. Omashonisa bayakucindezela, banenzalo ephezulu okusho ukuthi akulula ukuyikhokha uyiqede imali obakweleta yona. Udonse ngendlebe abantu ukuthi ngaphambi kokuboleka imali ezikhungweni ezisemthethweni kufanele babheke ukuthi yisiphi esinenzalo ephansi, babheke ukuthi imali okufanele bayikhokhe nyanga zonke ngeke ibaphazamise yini ezinhlelweni zabo zonyaka.Uthe noma unezikweletu eziningi kodwa kumele ubeke imali ezokusiza uma ubhekene nesimo esinzima. Uphethe ngokuthi abantu kufanele batsheleke imali abayidingayo kungathi uma isikhungo esibolekisa ngemali sithi uzothola imali eningi uyithathe yonke ekubeni ufuna encane.