UNINA wengane kuthiwa inunu engafi, ngoba kwaziwa ukuthi bonke benza izinto ezibapenda sengathi abaphilile kahle emakhanda kwesinye isikhathi. Empeleni kumele engabe bayahlonishwa futhi baphathwa kahle ngoba umsebenzi wabo wokuletha ingane emhlabeni awulula. Kodwa okunye okumele sizibuze kona ukuthi abanye omakaBoy noGirl ngabe bayazihlonipha yini kuqala? Yimaphi amalungelo abanawo abenza bazibone benamandla okwenza izinto ezithize nokungazenzi uma bethanda.Asikho isikhathi esiba nzima kumuntu wesifazane njengokushiywa uyise wengane, ekushiya ngenxa yomunye umuntu wesifazane, ikakhulukazi uma ingane isencane ngoba usuke usazimisele ngokwakha umndeni naye, usafuna nengane ukuba ikhule nabazali bayo bezwana futhi bethandana. Uma kungasenzeki lokho, uvele ugcwale intukuthelo nenzondo, ikakhulukazi uyibhekisa kowesifazane othathe uyise wengane yakho.Ngasohlangothini lukanina wengane, ubuhlungu abuzwayo uke uzwelane naye ikakhulukazi njengomuntu wesifazane, ngoba akusona isimo esimnandi. Kepha kusuke kungekho okungenziwa ngoba inhliziyo ayiphakelwa iya la ithanda khona. Ngisho noma unengane noma nezingane nomuntu, kodwa lokho akuqinisekisi ukuthi uzohlala nawe ekuthanda njalo. Abanye bayaye bathi ingane iyona kanye edala ukuthi uma kade nithandana kahle nomuntu, nigcina seninezinkinga ngenxa yokuba khona kwayo.Inkinga iqala lapho unina wengane eseyisebenzisa ukuze akwazi ukufeza izinhloso zakhe noma afune ukuzwisa uyise wayo ubuhlungu ngoba esemshiyile. Uzwa eseshaya imithetho ngengane okanye ancishe uyise wengane ithuba, ngoba efuna ukusebenzisa amandla akhe njengomzali wayo. Omunye uvele umbone eseqhamuka nje ethi ulethe ingane engabikelanga muntu, ngoba phela uyazi ukuthi awukho umndeni ongeke wafuna ukubona ingane yawo. Ufika ebusuku aphinde akhale ngokuthi sekuhlwile akanayo into yokubuyela emuva. Kusuke sekuphoqa ukuthi alale, yize azi kahle ukuthi uyise wengane kungenzeka ukuthi usenomunye athandana naye.Abanye omama bezingane abanqeni ukushaya ucingo ngo-1 ekuseni, bathi ingane iphelelwe amanabukeni, bafuna uyise wayo abone ukuthi wenza njani ngoba iyawadinga. Kwesinye isikhathi bathi iphelelwe ukudla, basho noma yini ukuze bakwazi ukunakwa ngoyise bezingane. Ngisho ngabe ulele nalo muntu alele naye kodwa usuke efuna azi ukuthi ukhona naye. Kuye kube nzima, kube buhlungu futhi uma onina bezingane sebefundisa izingane inzondo ukuthi kumele zimzonde umuntu osephila noyise wayo. Baphinde bathume izingane ukuba zenze futhi zisho izinto ezingezinhle kuyena ukuze bafeze ezabo izifiso ngezingane. Uma ufundisa ingane inzondo usuke usengumzali noma yisilwane? Ngisho ngoba leyo ngane iyoba nenhliziyo embi impilo yayo yonke.Muva nje ngisanda kuzwa ngesigameko lapho unina wengane efika kubo kayise wayo ngo-9 ebusuku, wathi ingane iphelelwe ukudla. Wayesezwile ukuthi kukhona intombi kayise wengane. Wafika walwa nayo wacishe wayikhipha amehlo kodwa uyise wengane wayelokhu emxoshile ethi akasamthandi ucela ahambe. Umuntu wesilisa uma esekhiphe lawo mazwi kuwena njengomuntu wesifazane kusuke kungasamele ulwe. Kusuke sekufanele umkhulule ngisho ngabe kubuhlungu kanjani, uncenge inhliziyo yakho uqhubeka nempilo.Njengomama wengane uma sekungasahambi kahle phakathi kwakho noyise wengane, musa ukusebenzisa ingane ngoba yona ayenze lutho. Kufanele ingane inazi futhi inithande nobabili njengabazali bayo. Nawe njengoba ungunina wengane uma ngabe uyise wayo engasayinaki unelungelo lokumyisa enkantolo ukuze ayondle, ngisho ngabe akasakuthandi kodwa ingane kumele ayondle uma esebenza.