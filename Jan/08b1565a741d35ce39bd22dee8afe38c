UMA ngibuka okwenzeke e-USA ngenyanga edlule nangonyaka odlule wonke ngingasho ukuthi cishe * -2017 uzoshaya uzwele ngempela kumuntu ophila eNingizimu Afrika. Okokuqala nje uMnuz Donald Trump wathi uzozikhokhisa intela ethethe xaxa izinkampani ezisuka e-USA zidilize abantu bakhona ngoba zikhetha ukubhunguka kuleliya lizwe ziyokwakha amafemu emazweni okuzoshibha ukukhiqiza kuwona. Izinkampani ezenza lokhu uthi uzozikhokhisa intela ka-35% nokuzodala ukuthi zinyuke izimpahla e-USA uma sebedayiselwa. Lokho ngeke kugcine e-USA kuphela kodwa kuzofika nakithina esikwamanye amazwe angaphandle ngoba izimpahla zizonyusa izinga lokwehla kwamandla emali kuze kunyuke nemali mboleko. IBhange loMbuso lase-USA, i-US Federal Reserve, iyinyusile imali-mboleko ngenyanga edlule emva kweminyaka iyigcine iphansi ingayinyusi. Lesi sinqumo i-USA isithathe ngoba kubonakala ukuthi impela liyehla izinga labantu abangasebenzi e-USA imisebenzi isiyatholakala izibazi zokuwa komnotho ka-2008 seziyaphela.Yinto enhle-ke leyo ukuthi uma umnotho uwile kodwa uphinde uvuke. Umnotho wase-USA mukhulu kanti uma uvuka kuyezwakala ukuthi kukhona okunyakazayo kodwa kuphinde kusilimaze njengoba siseyizwe elisathuthuka. Okokuqala iRandi lilahlekelwa amandla uma liqhathaniswa ne-dollar laseMelika nokudala ingcindezi ezonyusa intengo yezimpahla.Abatshali-zimali bayaye bahehwe yinzalo ephezulu ne-dollar lithole amandla phezu kweRandi ngenxa yokubaleka kwabatshali-zimali emazweni asadlondlobala njengathi. Okwesibili thina siyisizwe esithenga kakhulu ngaphandle kanti okuningi sikukhokhela ngama-dollar aseMelika kuhlanganisa nowoyela njengoba uwumgogodla wezomnotho.Singakhohlwa futhi wukuthi unyaka odlule uphele sekukubi sekubonakala ukuthi uwoyela uzoba yinkinga unyuke kakhulu njengoba inhlangano ewukhiqizayo i-Opec isanda kumemezela ukuthi izonciphisa inani likawoyela ewukhiqizayo. Lokhu kuzonyusa izinga lokufunwa kwawo bese kunyuka intengo yawo. Lezi zinto ziwubufakazi bokuthi impela sizothwala kanzima kulo nyaka ngoba izimpahla zizonyuka njengoba iRandi lizoba nengcindezi. IRandi lizophinde lithwale kanzima futhi ngoba lezi zinhlangano ezikala umnotho, ama-rating agencies, zisihlalise ngesinqe esisodwa nengoba zisazobuya emva kwezinyanga eziyisithupha cishe ngoJuni. Izinhlangano engikhuluma ngazo ngoStandard&amp;Poor, Moodys noFitch nesisabonga ukuthi sisindile kuzona ngonyaka ophelile. Asazi ukuthi kulo nyaka sizokwazi yini ukuphinda sidabule kuzona njengoba izibalo ezisanda kuphuma ezimakethe zingezinhle. Okokuqala nje isibalo sabantu abangasebenzi sinyukele ku-27.1% ekoteni yesithathu kulo nyaka odlule nokuyisibalo esithusayo nesikhombisa ukuthi baningi abantu baseNingizimu Afrika abangasebenzi. Izibalo zesibili ezingezinhle ezokuthi izinga lemikhiqizo ekalwa ngokweGross Domestic Product (GDP) lehlile kakhulu laba ku-0.2% ekubeni ngo-Okthoba laliku-6.4% nokuyisibalo esingaphezulu kuka-3 kuya ku-6% iReserve Bank elizikalele wona. Kumbi-ke ukuthi izwe libe nabantu abaningi abangasebenzi futhi nezimpahla zakhona zibize ngoba lokho kusazoba nomthelela ekuhluphekeni kwabantu abaningi. Wukuhlupheka phela ukuthi kuthi ungasebenzi imali uyithola kanzima kodwa kudingeke ukuthi uthenge ukudla okumba eqolo. Njengoba nezikole bezivalile bekukhalwa ngemali yezinkwa ekubeni zivele zikhalisa izinkwa zivuliwe izikole. Ugesi uphela ngamandla kuyagezwa kuya- ayinwa emini kudlalwa namisakazo uma izikole zivaliwe. Noma zingavulwa izikole kodwa ugesi nezinkwa kusazohamba emini ngoba baningi nabantu abasha abahlezi emini sebeqedile ezikoleni abangasebenzi. Baningi abebepatanisa behlanganisa ukuze kutholakale uKhisimusi yize inqwaba ingasebenzi. Njengoba ubukhaliswa uKhisimusi nokubuyisela izingane esikoleni yazi ukuthi kusazoba nzima kusekuncane lokhu njengoba i-USA namanye amazwe amakhulu enza izinguquko ekukhuliseni umnotho wawo. Sibonile neBritain yenza olukhulu uguquko kulo nyaka odlule iphuma kwi-European Union (BREXIT) nokusishiye sibambe ongezansi.Njengoba amazwe enza izinguquko ezinqala ekuthuthukiseni iminotho yawo, nawe kumele wenze izinguquko ezinqala ekuphatheni imali yakho kulo nyaka omusha. Le nto yokuthi akulaleki mawunemali yikhiphe nje emqondweni ngoba ngeke ikusebenzele kulo nyaka njengoba isimo somnotho sibukeka singesihle. Akhona namanye amazwe anesibalo esiphezulu sabantu abangasebenzi njengeSpain. Ngo-Okthoba lalimi ku-19.2% kodwa okuhle wukuthi i-inflation yakhona ayiphezulu njengeyethu njengoba eSpain kwavela ukuthi ikhule ngo-0.6% ngoNovemba kanti iGDP yabo kulo nyaka kulindeleke ukuthi ikhule ngo-3.2%. Izwe lethu lizwela kakhulu ezinguqukweni ezenziwa amazwe amakhulu. Nathi kumele sizihlelele kulo nyaka sibheke ukuthi siyiguqula kanjani impilo yethu ukuze siphila ngalokhu okuncane esinakho. Unyaka omusha nomuhle kinina nonke.