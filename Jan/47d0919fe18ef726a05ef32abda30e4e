KUSADUMA amakhanda kwabesifazane baseHammarsdale abadilizwe kwaRainbow esiyaziwa ngeRCL. UNkk Eunice Ngobese (51) noNkk Sizakele Lebitsa (49) abangomakhelwane e-Unit 6 bagcine ngoLwesihlanu emsebenzini.Leli phephandaba libafice beqhatha usizi kwaNgobese.UNkk Lebitsa obeneminyaka eyisithupha esebenza kule nkampani uthe akazi ukuthi kuzothi uma kuphela inyanga ayikhokhe ngani irenti njengoba esahleli kule ndawo elungisa izindaba zasemsebenzini. Njengoba ungifica lapha nje bengithi ngizozixoxela nomkhozi ngoba ngiyabona ukuthi ngizofa uma ngilokhu ngihleli ngedwa endlini. Umzimba wami usujwayele ukuvuka. Kuyimanje sengenze konke endlini angisazi kumele ngenzeni, kusho yenaUNkk Lebitsa owehlukanisa nomyeni wakhe unezingane ezinhlanu, endala ineminyaka ewu-31 encane inewu-13.Ngakolunye uhlangothi, uNkk Ngobese obesesebenze kule nkampani iminyaka engu-10 unezingane ezimbili esezisesigabeni sokusebenza kodwa aziwutholi umsebenzi. Umyeni wakhe wadilizwa eminyakeni eminingi edlule wangabe esawuthola umsebenzi. Sazama ukuthi athole izincwadi zokushayela nesitifiketi sokuba unogada sinethemba lokuthi uzowuthola umsebenzi kodwa lutho. Bonke bebethembele kimi, namhlanje ithemba labo selihleli ekhaya. Indodakazi yami namhlanje ayikho iyofuna umsebenzi emafemini. Anginalo nethemba lokuthi izowuthola ngoba sekuphele iminyaka eminingi ingawutholi, kusho yena.Imali abeyihola uthe ibinganele ukuthi afundise izingane zakhe yingakho zigcine ku-matric. UNkk Ngobese ubevala opulastiki benyama yenkukhu esilungele ukuya ezitolo kanti uNkk Lebitsa ubefaka inyama emapulastikini.Bathe babhalise ohlelweni lwabafuna ukuthuthukisa amakhono okuthiwa luzokhokhelwa wumqashi. Kuthiwa sizofonelwa uma lolu hlelo seluphothuliwe. Mina ngingathatha noma imuphi umsebenzi ukuze ngiphilise umndeni wami, kusho uNkk Ngobese.