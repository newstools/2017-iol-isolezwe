BAZOBHEMA bakholwe abathandi bezemidlalo nezokungcebeleka emcimbini wokugubha iminyaka engu-10 kwasungulwa isiteshi esisakaza ibhola, i-Super Diski. Lezi zindaba zivezwe ngumethuli wezinhlelo zemidlalo uCarol Tshabalala ozokwethulwa umcimbi wokugubha iminyaka engu-10 noRobert Marawa, kusasa. UCarol utshele Isolezwe ukuthi njengoba begubha iminyaka engu-10 ye-Super Diski kuzobe kukhona wonke usaziwayo wezemidlalo eNingizimu Afrika. Umcimbi uzosakazwa bukhona ku-SuperSport ukwenzela ababukeli bethu abasisekayo. Sizobe sisakaza bukhoma, eSandton Convention Centre, sino-Robert Marawa sikhuluma nabadlali abathandwayo, yizikhulu zebhola nabaculi. Ababukeli bazobhema bakholwe ngoba ngeke sikhulume nabadlali bebhola kuphela kodwa kuzobe kukhona nabaculi abathandwayo o-AKA, Lira, Mzambiya, Professor, Sox, Tira nabanye ngoba sigubha iminyaka engu-10, kusho uCarol.Uthe usesakaze ezemidlalo iminyaka engu-16 kanti uyathokoza njalo uma abantu bembiza ngenkosazana yezemidlalo. Kumnandi ukubizwa ngenkosazana yezemidlalo eNingizimu Afrika ngoba ngesikhathi ngiqala kwakungelula kodwa ngazitshela ukuthi ngoba ngiyazithanda ezemidlalo ngizophumelela. Ngifike kulo mkhakha ngimncane sengikhulile manje ngisebenza kuleli. Ngiye kwamanye amazwe ase-Afrika naphesheya kwezilwandle, ngisebenze kwi-Premier League Prductions, kusho uCarol. Amantombazane afisa ukungena kwezemidlalo kufanele azithande futhi afunde ngemidlalo ehlukahlukene ngoba namhlanje ungaxoxa nesihlabani sebhola kusasa uxoxe nombhukudi. Uphethe ngokugqugquzela intsha ukuthi ifunde noma ngabe ifuna ukungena kumiphi umkhakha.