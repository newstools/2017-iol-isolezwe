UHLOSE ukuhlanganisa izinhlobo ezahlukene zokwelapha udokotela osanda kuvula isikhungo sokwelapha eHillcrest lapho abantu bezokwazi ukugquma, bachathe bajove. UDkt Nomcebo Mthembu, ongumsunguli weNdoni nosanda kuvula isikhungo esisha sezempilo eselapha ngokwesilungu nangokwesintu, iMedilution, uthe ufisa abantu bazijwayeze ukungathembeli kuphela emaphilisini uma begula kodwa basebenzise nezindlela ebezisetshenziswa kudala. Uma sithi selapha ngokwesintu asisho ukuthi senza izinto zamasiko kodwa sisho ukuthi sisebenzisa izindlela zakudala ebezivele zisetshenziselwa ukwelapha. Kunezinto esikweni lesintu ebesingazinakile ukuthi ziyasebenza njengokuchatha ukugquma nokutshobha. Lezi zinto siyazisebenzisa, kuchaza uDkt Mthembu. Yize besebenzisa izindlela zakudala kodwa bazihlanganisa nezintsha. Indlela yabo yokugquma ayisebenzisi izingubo namabhodwe kodwa basebenzisa imishini. Basebenzisa imishini emisha iningi layo elisetshenziswa phesheya okubalwa kuyo umshini we-ozone (osesithombeni) okugqunywa ngawo uphinde usetshenziselwe ukufaka imishanguzo ethile emzimbeni womuntu ngesikhathi elashwa. Enye into abathe ibalulekile ekwelashweni ukukhuthazwa kwabantu ukuthi badle ngendlela ukuze basizakale uma belashwa.UMnuz Jason Williams oluleka abantu ngokudla ngendlela, uthe kuqala abantu bebedla ngendlela futhi bezivocavoca kodwa manje abasakwenzi lokho. Abantu manje abasakudli ukudla okufana nemifino. Abasakukhonzile ukuhamba ngezinyawo baphefumule umoya wasemnyango. Konke lokhu kunomthelela ongemuhle empilweni, kusho uWilliams.UDkt Mthembu uthe njengoba esebenzisa ezinye izinhlelo zokwelapha akusho ukuthi akakwenzi okwenziwa ngodokotela abajwayelekile.