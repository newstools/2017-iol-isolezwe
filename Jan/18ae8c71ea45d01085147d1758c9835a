USAKHUNGATHEKILE umndeni wowesilisa oshone ngeSonto ekuseni ngemuva kokuphuza umuthi ethi ukhipha idliso. UMnuz Bheki Hlongwane (46) waseMafefetheni, eBergville, obehlala ehostela eDalton eThekwini, kuthiwa ubuye nomuthi wokuphalaza okungaziwa ukuthi uwuthathephi okuthe eqeda ukuwuphuza, wakhihliza amagwebu. Kuthiwa abebenaye bamphuzise ubisi bamphuthumisa esibhedlela kodwa kwathiwa ufike esibhedlela esevele eshonile. Isolezwe liye ehostela lafica abafowabo bakamufi begcwele indlu abehlala kuyo besashaqekile. Bakhombise intatheli umuthi okuthiwa ubephalaza ngawo. Nabantu abebehleli amaqoqwana kuleli hostela bebeyibabaza le ndaba kucaca nje ukuthi iyimpicabadala. Babodwa abathi kungenzeka ukuthi kuphambane imithi noma idliso bese linamathele. Umfowabo kamufi, uMnuz Mkhanya Hlongwane, uthe basadidekile. Ubethi unezinhlungu esifubeni futhi kuyashisa, kuphinde kube nento ekhuphukayo kodwa ubewumqemane nje, kusho uHlongwane. Uthe bagqemeke engeqiwa ntwala ngomfowabo. Umfowethu ubelekelela kukho konke okwenziwayo, silahlekelwe, kubalisa uHlongwane. Umufi ushiye unkosikazi nezingane ezinhlanu. Okhulumela ubumbano lwamahostela, uMnuz Mthembiseni Thusi, uthe naye ulahlekelwe ngoba umufi ubeluthanda uxolo elekelela ezinhlelweni zokuthula ehostela. Ubenomoya ophansi, uma kukhona inkinga ezinsizweni bengixhumana naye akhuze, luxazululeke udaba, kusho uThusi. Unxuse ukuthi abantu baqaphele ukuthi bangathathi imithi behamba bodwa ngoba kuba nzima ukulandela ngokuthi uqhamuke kanjani. UMnuz Sazi Mhlongo, owusihlalo wenhlangano yabelaphi bendabuko uthe: Ngiyasola bamnike umuthi ongadliwa noma umuntu owamdlisa wafaka isimbelambela sokuthi lingaphumi, uma ezama ukulikhipha, afe. Uthe akuvamisile ukuthi umuntu ashone uma ekhipha idliso kodwa kufanele lowo msebenzi wenziwe umuntu owaziyo.