UMENGAMELI Jacob Zuma kulindeleke ukuba anxuse ukuthi kube nobumbano enhlanganweni aphinde anxenxe ukwesekwa kweqembu emphakathini uma esethula inkulumo yakhe eyaziwa ngeJanuary 8 Statement.Lona ngumbono womhlaziyi wezepolitiki ozimele KwaZulu-Natal uMnuz Protas Madlala ngesikhathi ebuzwa ukuthi yini engalindeleka kule nkulumo kaZuma.UMadlala uthe uZuma kulindeleke ukuthi aphinde akhulume ngezinto ajwayele ukukhuluma ngazo uma enze le nkulumo okubalwa kuzo impumelelo ekulethweni kwezidingo kubantu nezinhlelo zokulwa nenkohlakalo. Kulindeleke ukuba anxuse ukuthi kube nobumbano enhlanganweni, aphinde anxenxe ukwesekwa kweqembu emphakathini ngemuva kokuthi lingenzanga kahle okhethweni lohulumeni basekhaya obelungo-Agasti 3 lapho inhlangano ilahlekelwe imikhandlu emithathu iTshwane, Johannesburg neNelson Mandela Bay, kusho uMadlala.Uthe uzophinde akhulume ngezemfundo ikakhulukazi ngomkhankaso wabafundi basemanyuvesi i-#Fees Must Fall.Omunye umhlaziyi wezepolitiki ozimele KwaZulu-Natal uMnuz Thabani Khumalo uthe ulindele ukuthi i-ANC iphumele obala, izinuke amakhwapha ngokungenzi kahle kwayo okhethweni lohulumeni basekhaya. Angilindele ukuthi i-ANC iqhubeke nokwenza izitatimende zokungazisoli yize ibona ukuthi izinto azihambi kahle, kusho uKhumalo.UKhumalo uthe i-ANC kumele ivume ukuthi ibhekene nezinselelo zokwehlukana phakathi. Uma ivuma induku lokho kuzokwenza ukuthi abantu bazwelane nayo, kusho uKhumalo.Uphinde wathi ubuholi obuphezulu beqembu kumele buvume ukuthi buhlulekile ukuhola le nhlangano.Uthe ulindele ukuthi i-ANC ikhulume ngengqungquthela yokuxoxisana engasiza kakhulu ukuguqula isimo seqembu uma iba khona. I-ANC ibe nezingqungquthela ezintathu zokuxoxisana ikade inezinkinga. Zontathu zilitakulile iqembu, namanje ngiyakholwa wukuthi uma ingaba khona inhlangano ingasizakala, kusho uKhumalo.