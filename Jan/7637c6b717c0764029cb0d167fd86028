SEKUSUKE inkulumompikiswano ngemali ewu-R2.2 billion okuthiwa ikweletwa yibhange, i-Absa. Lokhu kuvele embikweni ongakaphothulwa woMvikeli woMphakathi, u -Advocate Busisiwe Mkhwebane, oputshuzelwe abezindaba ngesonto eledlule. Umbiko unezinsolo zokuthi ibhange elalaziwa ngeBankorp laboleka imali kuhulumeni wobandlululo ngenxa yenkinga yemali lidinga ukutakulwa. I-ANC Youth League, ehamba phambili ekugxekeni i-Absa, isinxuse uMengameli Jacob Zuma ukuba ayalele zonke izinhlaka zikahulumeni ziyeke ukuyisebenzisa. Iphinde yanxusa nentsha ukuba ingayisebenzisi i-Absa okuthiwa ikweleta uhulumeni ngoba kusho ukuthi ikweleta abakhokhi bentela. Abakwa-Absa bayavuma ukuthi i-Bankorp yaluthola usizo kuhulumeni kusukela ngo-1985. Ngo-1992 iBankorp yathengwa yi-Absa ethi ngokwazi kwayo yonke imali eyayikweletwa uhulumeni yakhokhwa ngo-1995. Bezingaqali ukuvela lezi zinsolo. Sezake zaphenywa yikhomishini eyayijutshwe nguMnuz Tito Mboweni ngesikhathi ephethe iBhange loMbuso. Ikhomishini yathola ukuthi i-Absa ayikweleti lutho. Kusobala ukuthi lolu daba seluphenduke ibhola lomnqakiswano kwezepolitiki. Kukhona izinsolo zokuthi obenguMvikeli woMphakathi, * -Adv Thuli Madonsela, akazisukumelanga ngoba, kusho abamsolayo, elawulwa wosomabhzinisi abamhlophe. Abanye bathi * -Adv Mkhwebane uputshule umbiko ungakaphothulwa ukuze asuse amehlo abantu ezinkingeni ze-ANC bese kukhulunywa ngawo. Kukhona nabathi umbiko ufakazela ukuthi inkohlakalo yayikhona nangesikhathi sobandlululo futhi akufanele uhulumeni ugxekwe uma ukhipha imali ulekelela izinkampani zikahulumeni ngoba kwakwenzeka kusaphethe i-National Party. Siyizakhamuzi, kasinamsebenzi nokuthi owu&shy;putshuzile unazinhloso zini, esinendaba nakho wukuthi kugcine kuvele iqiniso. Uma kuwukuthi i-Absa ayiyikhokhanga imali, ayiyikhokhe. Uma yayikhokha akuvele nakho lokho ukuze ku&shy;ngalokhu kufafazwa into engekho ukulutha abavoti. Namahhovisi afana nawomvikeli womphakathi awangangeni kwipolitiki engahlangene nawo, awenze umsebenzi wawo wokuvikela umphakathi kuphela.