SELIZOTHOLAKALA emakhemisi ithuluzi lokuzihlola ekhaya ukuthi ngabe unalo yini igciwane lengculazi egazini.Ithuluzi, elicishe lifane nelokuhlola ukuthi ngabe uzithwele yini, like lamiswa ukudayiswa ngoba kuthiwa kubucayi ukuthi abantu bazihlolele igciwane emakhaya. Lesi sivimbelo sihoxisiwe ngoDisemba. Kungekudala amakhemisi asezoqala ukulidayisa futhi.Yize kungakacaci ukuthi ithuluzi lizoqala nini ukutholakala emakhemisi kodwa umkha&shy;ndlu wama&shy;khemisi, iSouth African Pharmacy Council (SAPC) uthe osokhemisi bazoqikekela ukuthi othenga ithuluzi uzobhekana nemiphumela. UMnuz Amos Masango, we-SAPC, uthe ngaphambi kokuthi umuntu adayiselwe, osokhemisi bazomfundisa ukuthi lisetshenziswa kanjani nokuthi ngeke likhiphe imininingwane ephelele kodwa lisetshenziselwa ukubona okungase kuvezwe yimiphumela ephelele.USolwazi Koleka Mlisana wesikhungo esenza ucwaningo ngegciwane lengculazi, iCaprisa, uthe ukholwa wukuthi ukuvunyelwa kwethuluzi kufike ngesikhathi esihle abantu sebeqala ukuqonda ukuthi ukuba negciwane lengculazi akusho ukuthi uzofa. Abantu abaningi sebeyazi ukuthi kuyaphileka negciwane lengculazi yize kungebona bonke abangamelana nemiphumela uma iveza ukuthi likhona igciwane. Uma imiphumela iveza ukuthi igciwane likhona kuzomele isiguli siye emtholampilo noma esikhungweni sezempilo ukuze sithole ukuhlolwa okuphelele okuzoveza ukuthi igciwane lingakanani egazini sithole nokwelulekwa ngendlela yokuziphatha. Ngokubona kwami ithuluzi lizosiza abantu abafisayo ukuzazi isimo sabo kodwa abangakhululekile ngokuya emitholampilo, kusho uMlisana.Uthe ubona ukuthi leli gxathu lizosiza kakhulu njengoba sekuqalwe uhlelo lokuthi umuntu ahlolwe, alashwe uma kutholakala ukuthi unalo igciwane, iTest and Treat eqalwe ngoSeptemba nyakenye.UMnuz Andy Gray, ofundisa osokhemisi eNyuvesi yaKwaZulu-Natal, uthe ukuhoxiswa kwesivimbelo kuzosiza ekutheni ithuluzi lidayiswe ngokusemthethweni.USolwazi Fancois Venter we-Wits University uthe lesi sivimbelo besibhekene namakhemisi kuphela ngoba zikhona izitolo ebezivumelekile ukudayisa ithuluzi lokuzicofoza kungene igazi kulo elithatha imizuzu ewu-15 ukukhipha imiphumela. INingizimu Afrika izibekele umgomo wokuthi * -90% wabantu bakuleli babe sebezazi isimo sabo segciwane lengculazi ngo-2020. Ucwaningo olwenziwe luyakhombisa ukuthi abukho ubungozi ekutheni abantu bazihlole, kusho yena.UMnuz Patrick Mdletshe weTreatment Action Campaign KwaZulu-Natal uthe bayajabula ukuthi ekugcineni sekuzovumeleka ukuthi abantu bazithengele ithuluzi lokuzihlola emakhaya.