ADAYISA ubuthaphuthaphu emigwaqweni yaseThekwini ama-DVD omngcwabo wesihlabani somculo wokholo uSfiso Ncwane.La maDVD abonakalayo ukuthi akhiwe yizimfunda-makhwela, anezithombe ezazisabalele ezinkundleni zokuxhumana ngesikhathi kungcwatshwa lo mculi eMoses Mabhida Stadium ngonyaka odlule.Uma ungena emakethe kuWarwick uzwa abafana bememeza kushiyana amazwi bethi R10 iDVD yomngcwabo kaNcwane . Okushaqisayo wukuthi kukhona abathi uma ungenawo ningaxoxisana ugcine usuyithenga nango-R8 noma * -R5. Lokhu kwenzeka nje akukapheli ngisho inyanga engcwatshiwe uNcwane. Leli phephandaba lizifikele mathupha kule ndawo layithenga le DVD. Uma uyibuka ngaphandle kunezithombe zabaculi, ibhokisi lomngcwabo neMeya yeTheku uNkk Zandile Gumede okakwe abefundisi. Okukhombisa ngokusobala ukuthi umuntu ohlanganise le DVD ubeqonde ukwenza ibhizinisi uze wafaka nesithombe esinoBabes Wodumo noMampintsha weBig NUZ ukuheha lonke uhlobo lwamakhasimende wase ezofaka noRebecca Malope. Uma uyivula iyakwazisa ukuthi izodlala isikhathi esingaphezulu kwamahora amane, bese kuqala kuvela abantu bengena eMoses Mabhida ngokuhlukana kwezikhundla zabo.Okhulumela iNcwane Communications * -Asanda Mpaise ushaqekile ngenkathi ethintwa mayelana nalolu daba waveza ukuthi bebengenalwazi njengenkampani kaNcwane. UMpaise uthe kubuhlungu futhi kuyadumaza ukuthi kukhona abantu abangenza imali ngesimo esinzima esehlele umndeni kaNcwane. Ngiya-mangala ukuzwa into efana nale, besingakezwa lutho. Akuyona into enhle sicela nabantu bakhombise inhloniphe bangawathengi lamaDVD uma bengakwazi basazise lapho edayiswa khona. Nathi sizozama ukubika ngalento, kusho uMpaise. Obekhulumela umndeni wakwaNcwane ngesikhathi kuqhubeka amalungiselelo omngcwabo, uSipho Makhabane nophinde abe ngumculi wokholo uthuke woma ezwa ngale DVD. UMakhabane ukhale ngokuthi abusekho ubuntu kubantu ngoba bakwazi ukudayisa ngosizi lwakomunye umuzi. Uthe uyafisa ukuthi abantu bangawathengi la maDVD ngoba akumnandi nasemndenini ngokubehlele. Kubi lokhu okwenzeka eNingizimu Afrika. Siyakhala kukhona abajabula ngosizi lwethu. Benza lento yokuthi nomculo wethu bawudayisa emgwaqeni. Bengingakezwa ngalokhu sizoke sikubheke ngiyathemba nabantu bazokuyeka lokhu abakwenzayo ngoba ukushona komuntu akuyona into emnandi nengajabulisa abantu, kusho uMakhabane. AbeNcwane Communications bacele ukuthi bathintwe kule nombolo ethi- 031 301 2380 uma kukhona lapho esaqhubeka nokudayiswa khona la ma-DVD.