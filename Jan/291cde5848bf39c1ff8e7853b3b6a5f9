UPHUME ehlehla uthishanhloko wesikole iSakhesethu Primary, eMandeni oxoshwe abazali bemsola ngokudakwa esikoleni nokuxosha othisha. Uthishanhloko wesilisa igama lakhe engeke lidalulwe kuthiwa uhlangabezane nezimbila zithutha ngesikhathi efika esikoleni izolo ekuseni abazali bamkhomba indlela. Umthombo weSolezwe,uthe akuzange kufundwe eSakhesethu ngenxa yesigameko. Abazali babhikishile bengafuni uthishanhloko ukuthi asebenze. Abazali bebekhala ngokuthi uxosha othisha futhi ufika esikoleni ebukhile, kusho umthombo. Uthishanhloko kuthiwa uthe engena nje esikoleni bamtshela ukuthi akabuyele ekhaya. Uze walanyulelwa amaphoyisa aseMandeni abefike ngamatekisi amabili. Ubungabona esehlehla esaba ukufulathela abazali ngoba engazi noma bazomhlasela yini. Ungene emotweni yakhe washaya wachitha. Kumanje asazi noma kuzoke kufundwe yini kusasa (namhlanje) njengoba zingekho izimpawu zokuthi uzobuya. Abafundi abazange bengene nasemakilasini, kusho umthombo. Isolezwe lithole ukuthi abazali bakhala ngokuthi kwaxoshwa uthisha uNkk Zulu (igama alitholakalanga), okuthiwa uthishanhloko wathi akahambisani naye ngakho akahambe. Kube necala elangena eMnyangweni wezeMfundo kwaba khona othisha abathathu abaya kofakazela uNkk Zulu. Kuthiwa sekuqala unyaka uthishanhloko wabafaka ohlwini lothisha okuzoshaya uFebhuwari nonyaka behambile esikoleni sakhe ngoba ethi baya kofakaza belwa naye. Usihlalo wesigungo sabazali (SGB), uMnuz Thokozani Gumbi ukuqinisekisile ukuthi abazali bebekhala ngokudakwa kwalo thishanhloko. Abazali bathi uma bezokhala ngokuthize esikoleni kuthishanhloko bebemfica ephuze utshwala bese eyahluleka ukukhuluma nabo ngendlela, kugcine kuphume amagama athi abazobheda esikoleni sakhe. Indlela abephatha ngayo othisha nayo besingeneme ngayo. Ukufunda kuzobuyela esimweni esijwayelekile kusasa (namhlanje), kusho uGumbi. Imizamo yokuthola uthishanhloko ukuba aphendule ngezinsolo zokuphuza emsebenzini, nayo ayiphumelelanga. Lo thishanhloko kuvele ukuthi uqale ngo-2008 ukuphatha kulesi sikole. Wayekade ehlezi ekhaya kulandela ukuxabana nothishanhloko owayephethe esikoleni ayefundisa kuso. Kuthintwa abakhulumela uMnyango wezeMfundo, uMnuz Sihle Mlotshwa, uthe akukuhle ukuvalwa kwesikole ngenxa yokungajabuli ngokuthize. Imfundo yezingane isemqoka kakhulu ngakho akumele kube khona izimo lapho kuphazamiseka khona ukufunda. Sizolandelela sithole isixazululo kulesi simo, kusho uMlotshwa.