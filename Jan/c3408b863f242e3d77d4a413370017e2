KUSHILE kwabadayisela abafundi utshwala njengoba uNgqongqoshe wezokuThuthukiswa koMnotho, ezokuVakasha nezeMvelo KwaZulu-Natal, uMnuz Sihle Zikalala, ethi bazobhekana nengalo yomthetho. Uthe bazodonsa iminyaka emihlanu kuya phezulu abadayisela izingane utshwala kanti ngoLwesithathu uzokuya eMkhanyakude ngenhloso yokulwa nomkhuba wokwanda kwamashibhi eduze kwezikole kuleya ndawo.Isolezwe libike udaba lokuphuza udede kwezingane zesikole eMkhanyakude ekuqaleni kwenyanga.UZikalala nezikhulu zoMnyango wezeMfundo bathola izikhalo ngamashibhi aseduze nezikole ngesikhathi beyohlola ukuthi zivulwe kahle yini izikole kule ndawo. Kwavela ukuthi ezinye izingane ziqala eshibhini ngaphambi kokuyongena emakilasini. Sithole imibiko esiphatha kabi ethi usiko lokufunda nokufundisa luyaphazamiseka eMkhanyakude ngenxa yokusebenza kwezindawo zotshwala ezivulwa imini nobusuku. Sizoqondana nabadayisela izingane utshwala. NgoLwesithathu uhulumeni waKwaZulu-Natal uhlangene nomphakathi, amaphoyisa neKwaZulu-Natal Liqour Authority uzoya ezikoleni kuyobhungwa ngokumele kwenziwe ukuze izingane zingezukudayiswelwa utshwala, kusho uZikalala.Uthe izingane kufanele zifunde futhi ngeke babe nomusa kwabadayisela izingane utshwala. Abe-KZN Liqour Authority bathi akumele kube nezindawo zotshwala eduze kwezikole namasonto. Bayakugcizelela ukuthi utshwala budayiselwa abantu abaneminyaka engu-18 kuya phezulu hhayi abangakwazi ukuzithathela izinqumo.