UMHLAZIYI wezepolitiki ozimele KwaZulu-Natal, uMnuz Thabani Khumalo, uthi akuthusi ukungabonakali kukaNdunankulu wesifundazwe, uMnuz Willies Mchunu, ngoba kunezinsolo zokuthi ukubekwa kwakhe esikhundleni bekuvele kuyinto yesikhashana.UKhumalo uthe noma isimo sempilo kaMchunu singesihle kodwa ikhona nengcindezi abhekene nayo. Ngizokwenza isibonelo ngeqembu lebhola. UMchunu ufana nomgadli osekhulile eqenjini lezingane oshweba kanye igoli, manje sekuthiwa akakhishwe enkundleni. Yileyo into eyenzeka kuye, kusho uKhumalo.UKhumalo uthe isivinini agijima ngaso uMchunu sihlukile kunesikaMnuz Sihle Zikalala onguNgqongqoshe wezokuThuthukiswa koMnotho futhi obhekwe ukuthi angene esikhundleni sakhe. Igenge kaZikalala ifuna izinto zenzeke ngokushesha. Sasikuphi isidingo sokuthi kushintshwe iKhabhinethi ngaphambi kwezinyanga ezimbili kuyiwe okhethweni, kusho uKhumalo.Uthe uhlelo lokufakwa kukaMchunu laluncike ekutheni kubhulwe umlilo obukhona phakathi kohlangothi lukaZikalala noMnuz Senzo Mchunu.UMchunu akazange afike emcimbini wesikhumbuzo sempi yaseSandlwana eNquthu lapho bekulindeleke ukuba abekhona.Umthombo weSolezwe osebenza ehhovisi likaNdunankulu uthe bathole umyalezo ovela kuNdunankulu othi ngeke akwazi ukufika emcimbini ngenxa yokuthi akaphathekile kahle.UMchunu wayengekho nakumgubho we-ANC obukwaDukuza.UKhumalo uthe kungenzeka ukuthi kukhona izinto ezingamphethe kahle uMchunu ngaphandle kokugula.Kunamahlebezi athi uZikalala kuyenzeka asebenzise ihhovisi likaMchunu uma ebambile njengoNdunankulu okuyinto engajwayelekile.Kodwa umthombo ukuchithile lokho wathi kwenzeka kuphela uma kukhona izinto okumele azisayine njengoNdunankulu.Omunye umhlaziyi wezepolitiki, uSolwazi Bheki Mngomezulu, uthe udaba lukaMchunu lubucayi. UMacingwane (Mchunu) ubengekho esimweni esikahle sempilo. Ukungaphatheki kahle kwakhe empilweni kwanezezelwa wukushona kukayise, inkosikazi yakhe nomfowabo, kusho uMngomezulu.Uthe ukugula kwakhe kumele kwamukele.Okhulumela uNdunakulu, uMnuz Ndabezinhle Sibiya, uthe uMchunu uyabuya emsebenzini namhlanje. Kukhona okumbambile wangakwazi ukuya eSandlwana. Isizathu sokuthi kubambe uDkt Sibongiseni Dhlomo, uNgqongqoshe wezeMpilo, wukuthi uZikalala ubengekho engcwaba unogada wakhe, kusho uSibiya.