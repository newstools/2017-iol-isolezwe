NJENGOBA elokhu eqhamukile amagama abantu abasembangweni wokuhola i-ANC, umhlaziyi wezepolitiki ozimele uMnuz Xolani Dube yena uthi ubona uNgqongqoshe ehhovisi likaMengameli Jacob Zuma, uMnuz Jeff Radebe kunguye ongangena khaxa kulesi sikhundla.Engxoxweni neSolezwe izolo, uDube uthe uRadebe nguyena mholi oyisibonelo sokuthi ilungu le-ANC kumele libe umuntu onjani.UDube uthe isizathu esimenza atuse uRadebe yingenxa yomlando wakhe kwezombusazwe. URadebe uqale ipolitiki emncane efakwa abantu abafana noMnuz Steve Biko, ungenile kwipolitiki waboshwa eRobben Island waphuma wabe esesebenza umshoshaphansi, kusho uDube.Uthe uRadebe ubesebenza nazo zonke izinhlaka ezazilwa nobandlululo. Uqeqeshiwe futhi njengesosha loMkhonto weSizwe, phezu kwalakho i-ANC yaphinde yamthumela e-East Germany lapho enza khona izifundo zomthetho, kusho uDube.Uthe okunye okwenza lo mholi abengcono kunalaba abanye abanga nabo ukuthi yena uholile kwi-SACP nakwi-ANC. URadebe uphinde ahlale esigungwini esiphezulu se-SACP, futhi nguyena mholi ongakwazi ukulungisa isimo phakathi kwalezi zinhlangano njengoba zibuye zibe nokungaboni ngasolinye, kusho uDube.Uthe okunye okwenza uRadebe ahambe yedwa ukuthi akekho umuntu ongathi usephaketheni lakhe. Phezu kwalokho asikho futhi isifundazwe esingathi uRadebe umuntu wethu, ungena kuzona zonke izifundazwe, uyena futhi ongaqeda isihlava sokucwasana ngokobuhlanga kuKhongolose, kusho uDube.Uthe lo mholi unamava njengoba engene kuhulumeni ngo-1994 namanje usakhona. Njengoba enguNgqongqoshe eHhovisi likaMengameli ufana noNdunankulu wezwe ngoba ayikho into eyenzeka ezweni angayazi. Uzokhumbula futhi ukuthi nguyena ohola uhlelo lweNational Development Plan, kusho uDube.Uthe ubuthaka bukaRadebe ukuthi akasiye umholi okhonze udumo. Mhlwawumbe lokho kungamsebenzela ngoba i-ANC ayimdingi umholi ongunontandakubukwa kodwa idinga umuntu ohlakaniphile ozoyiyisa phambili ongenacashaza, kusho uDube.Uthe uRadebe akasiye futhi umholi okuvela ukuthi uhamba naziphi izinhlangothi uma kuzoba nezingqungquthela ngenxa yokuziphatha kwakhe.Igama likaRadebe seliqalile ukuvela njengomunye wabantu abangase bangene esikhundleni sikaZuma.Abanye abaholi okuvela amagama abo nguMnuz Cyril Ramaphosa, Dkt Nkosazana Dlamini Zuma noNkk Baleka Mbete.