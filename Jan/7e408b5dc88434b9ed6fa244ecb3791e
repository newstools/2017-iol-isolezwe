NGOSUKU okwavulwa ngalo izikole, iningi labazali lalichoma lifaka izithombe zezingane ezinkundleni zokuxhu-mana, eziqalayo ukungena esikoleni, nalezo eziqhubekayo. Phakathi kwabantu abafaka isithombe kwaba ngumsakazi, uT-bo Touch owayeshuthe i-selfie nomkakhe, uNandi nalowo owayengumkakhe, umlingisi, uThuli Thabethe abanengane naye. Kulesi sithombe labo saziwayo bathi baphelezela izingane zabo eziyoqala esikoleni kanti babeqhakambisa nokuthi bawumndeni yize omunye engaseyena unkosikazi kaT-bo Touch. Baningi abakuthakasela lokhu, basincoma isenzo sabo ngoba abanye abantu ababhekani uma sebehlukene kuze kugcine kuphazamisa nendlela abakhulisa ngayo ingane.Empeleni asikho isidingo sokuqhelelana uma abazali bengane bengasathandani ngoba iyabadinga bobabili. Lokhu kushiwo uNksz Zola Dudeni oyiPsychologist okhulume ngokubaluleka kokubambisana kwabazali ezintweni ezithinta ingane ngisho bengasathandani. UNksz Dudeni uthe kukaningi ekhuluma namakhasimende akhe ngalolu daba, uthe akulula ukuxola kwabasuke behlukane kabi. Uveze ukuthi kuyayihlukumeza ingane ukubona abazali bayo beyizitha ngoba isuke ibadinga bobabili. Kukhona abakwaziyo ukubambisana ngoba benzela ingane. Okubalulekile ukuthi abantu basuke behlukane kanjani othandweni. Kwesinye isikhathi abanye bahlukana kukhona olimele kakhulu emphefumulweni, ongafuni nokumbona umuntu abethandana naye. Kunzima esimweni esinjalo ukuphoqa ukuthi babambisane enganeni ngoba omunye usuke engakabhodli, echaza. UNksz Dudeni uthe okunye okudala ukungabambisani ukuthi abanye basuke bebanga yona ingane. Ugcizelele ukuthi ukuba yizitha kwabazali kuyayihlukumeza ingane. Kumele abantu badlulise okwenzekile bacabangele ingane. Inkinga akekho ofuna ukuzehlisa kuqala ngoba ebona ukuthi kuzothiwa usefuna ukubuya. Okunye okuba yinkinga ukuthi omunye usuke esenobunye ubudlelwano, abone ukuthi buzophazamiseka. Kuhle ukuthi abathandanayo bakhulume ngalezi zinto. Uma ubhuti enengane ngaphandle kumele amchazele ashade naye ukuthi uyadinga ukubonisana nonina wengane kwezinye izinto ezithinta yona. Uma nalowo ashade naye engazenyezi uyokwamukela, kusho yena. Yize abanye bethi uma abazali sebehlukene kumele bangakhulumi ngqo ngezithinta ingane, uNksz Dudeni uthi asikho isidingo salokho ngoba okubalulekile ukubonisana ngengane. Uyavuma ukuthi bakhona abesifazane abasebenzisa ingane ukuphazamisa ubudlelwano noyise wengane bengasathandani, okwenza owesilisa anqume ukuxhumana nogogo wengane uma kunesidingo.UNksz Dudeni uthe okubalulekile ukuxola bese abazali beyakwazi ukuthi konke abakwenzayo benzela ingane. Abanye abebaziwa ngokungezwani nguRobert Marawa ongumethuli wezemidlalo kuthelevishini noZoe Mthiyane abanendodana kodwa abagcine befakana ezinkantolo. UZoe ubonakale emngcwabeni kayise kaMarawa ehamba nendodana yakhe. Ucashunwe kwabezindaba ethi akwenzile ubenzela indodana yakhe. Ukuthelelana kwabo amanzi kubonakele nangesikhathi indodana yabo iqeda iminyaka eyisihlanu yokuzalwa, lolu suku balugubha ndawonye.