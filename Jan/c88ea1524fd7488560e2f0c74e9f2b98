UTHUKA izanya owesifane ona-67 odlwengule izigebengu ezintathu kubuka umyeni wakhe eMtubatuba. Owesifazane ongeke adalulelwe igama, uveze ukuthi uhlukumezeke ngendlela eyisimanga futhi akaboni ukuthi usazokwazi ukuhlala emzini wakhe ngemuva kwalesi sehlakalo esenzeke ngoLwesihlanu ngo-2 ekuseni. Lo wesifazane okhulume neSolezwe izolo, uthe ubelele nomyeni wakhe oneminyaka engu-66 ngesikhathi bezwa kungena isitini ngefastela. Umyeni wami uvukile eyobheka ukuthi kwenzekani, sizwe abantu beshaya isicabha. Bangene ngaphakathi endlini bebathathu, abasolwa. Bafike bacela imali, behlome ngommese. Umyeni wami ubatshelile ukuthi abathathe konke abakufunayo basiyeke. Bamgwazile engalweni. Bakhipha imali esikhwameni sami base bengidlwengula beshintshana ngami, kusho lo wesifazane. Uthe umsolwa wokuqala umdlwengule kathathu, owesibili wamdlwengula kabili, owesithathu wamdlwengula kanye. Uthe noma esezikhalela ezwa izinhlungu abasolwa abazange bamzwele. Ngicele ukuthi angiphuzise amanzi omunye umsolwa, uthathe amanzi ngenkomishi wangilinda ngaphuza, waqhubeka engidlwengula, echaza.Uthe sebeqedile bathathe izimpahla zasendlini okubalwa kuzo ithelevishini nezinye izinto bashaya bachitha.Bafonele amaphoyisa, kwavulwa icala. Uthe abazange balale endlini kodwa baye ezihlotsheni zabo. Kunzima ukuqhubeka ngihlale kule ndlu ngoba ngihlaselwe khona, kusho lo wesifazane othe unezingane ezintathu esezashada. Uhlala nomyeni wakhe kuphela kulo muzi. Ikhansela le-DA lakule ndawo uNkk Annacletah Mabika, lithe bazohlangana bewumphakathi kusasa ukuze bezothatha isinqumo sokuthi igadwa kanjani le ndawo ebhekene nezigameko eziningi zokugqekezwa kwemizi yabantu. Okhulumela amaphoyisa KwaZulu-Natal uLt Colonel Thulani Zwane, uthe kuphenywa amacala okudlwengula nawokweba impahla. Akukaboshwa muntu.