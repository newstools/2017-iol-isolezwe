BAPHASE ngamalengiso abafundi abebefunda ngamakhandlela behlala emqashweni eNkandla njengoba bethole o-A abayisikhombisa umuntu ngamunye.USivikelo Nkosi (18) noThobani Sibiya (18) bathole o-A abayisikhombisa kwathi uSiyabonga Mazibuko (19) noLungelo Nxumalo (22) bathola o-A abayisithupha.UNkosi uthole o-A kwisiZulu, English, Life Orientation, Agricultural Sciences, Geography, Life Sciences nePhysical Science. USibiya yena uthole o-A kwisiZulu, Maths, Life Orientation, Agricultural Science, Geography, Life Sciences nePhysical Science.USivikelo waseMpembeni eMpangeni, uthe wanquma ukuyofunda eBizimali High, eNhloshane ngoba elandela umlando omuhle wemiphumela. Ugesi awukho, sikhanyisa amakhandlela. Sihlala emqashweni njengoba izindawo zokuhlala zingekho kodwa yize besifunda ngaphansi kwalezi zimo ngenze kahle kakhulu. Ngizokwenza iziqu zobudokotela eNyuvesi yaseKapa, kusho uSivikelo.UThobani naye uthe ufuna ukwenza iziqu zobudokotela e-UKZN noma eWits. Lezi zikhungo zilinde imiphumela nje kodwa sezingithathile. Ubaba angimazi, ngifundiswa ngumama onguthisha. Bekunzima ukufunda endaweni engenagesi kodwa umuntu uzamile ukuphasa kahle, kusho uThobani.ULungelo, othole o-A kwi-English, Life Science, Agricultural Science, Geography, Life Orientation nePhysical Science, uthe ukusebenzisa izidakamizwa ayeke ukufunda, kumvule amehlo. Ngaxoshwa ezikoleni eziningi engangifunda kuzona ngoba ngihlupha. Ngake ngaba nenkinga yezidakamizwa kodwa nganquma ukuthi ngisuke ekhaya eMpangeni ngayofunda eBizimali ukuze ngikwazi ukuziphatha. Ngidabule ngamalengiso sengidlulile ezintweni eziningi ebengizenza ezibhedayo, ngibheke ikusasa lami. Ngifuna ukwenza iMining Engineering eWits kodwa umama ngeke abe namandla ngoba ungumakhenikha, kusho uLungelo.Uthe uthembe ukuthi uzothola umfundaze ukuze afukule umndeni wakhe.UMnuz Goodman Nsele, oyiPhini likathishanhloko kulesi sikole, uthe sekuphele iminyaka lesi sikole singenagesi.Uthe kwesinye isikhathi kuba mnyama uma kuphele uphethroli abawusebenzisa kwi-generator. Impela ukube besinogesi ngabe senze kahle kakhulu emiphumeleni. Sicela ukufakelwa ugesi ngoba manje siqhudelana nezikole ezinayo yonke into, kusho uNsele.* Khonamanjalo bathole o-A abahlanu abafundi baseMathunjwa High eVryheid oMinenhle Hlongwane noPhelelisa Mhlungu.UMinenhle waseNewcastle uthole o-A kwiLife Orientation, isiZulu, Life Sciences, Physical Sciences neMaths. UPhelelisa yena uthole kwiMaths, Physical Science, Life Orientation, isiZulu neLIfe Science.UPhelelisa uthe ufuna ukwenza iziqu zobudokotela eWits kanti uMinenhle ufuna ukwenza iChemical Engineering kuyo le nyuvesi.