YIZE uMnyango wezeMfundo KwaZulu-Natal uthi yonke into isimi ngomumo ngokuvulwa kwezikole namhlanje kodwa izinyunyana zothisha zithi kunothisha abangu-120 abangomantunta nendishi abangazitholi izikole abazoya kuzona.Othisha kuthiwa kudingeke basuke ezikoleni abebekuzo baye kwezinye izikole ngenxa yokwehla kwesibalo sabafundi.Umgomo womnyango uthi uthisha ulandela umfundi.UMnuz Bheki Shandu, oyiPhini likaNobhala weSadtu, uthe kunothisha abangu-120 abangazi ukuthi bazofundisaphi.Uthe abanye othisha bazitholile izincwadi ezibayisa kwezinye izikole abanye babo abakazitholi. Bebebalelwa ku-2 000 othisha abebengazi ukuthi bazoyaphi kodwa manje abanye babo sebezitholile izikole. Bangu-120 abangakazazi ukuthi bazoyaphi. Othisha abangakazitholi izincwadi kumele babuyele ezikoleni abebefundisa kuzona baze bathole izincwadi ezishoyo ukuthi abaye kuziphi izikole, kusho uShandu.UMnuz Allen Thompson, oyiPhini likaMengameli weNatu, uthe bayalele othisha babo ukuthi bangasuki ezikoleni abakuzo kuze kuxazululwe le nkinga.Uthe abanye basuswe ezikoleni zabo befundisa ezinye izifundo bayiswa kwezinye bayofundisa ezinye izifundo. Kuzovulwa kabi ngoba abanye othisha abazazi ukuthi bazoyaphi. Sifune umhlangano ophuthumayo noNgqongqoshe wezeMfundo uMnuz Mthandeni Dlungwane ngalolu daba, kusho uThompson.Minyaka yonke umnyango ususa othisha ezikoleni ezehlelwa isibalo sabafundi ubayise ezikoleni ezinyukelwa yisibalo. Uthisha ofike ekugcineni esikoleni uyiswa kwesinye isikole okuwuhlelo olwaziwa nge-Post Provisioning Norm (PPN).Okhulumela uDlungwane, uMnuz Kwazi Mthethwa, uthe konke kumi ngomumo ngokuvulwa kwezikole.Uthe indaba yothisha abangenazo izikole abazoya kuzona iyalungiswa. Indaba yokutshalwa kothisha ezikoleni iyalungiswa wumnyango. Sidumele ukuthi izinyunyana zijaha ukuya kwabezindaba ziyobatshela ngezinto ezilungiswayo. Akekho umfundi ongeke abe nothisha phambi kwakhe kusasa (namuhla), kusho uMthethwa.Uqhube wathi izincwadi zahanjiswa nyakenye ezikoleni wathi osekusele wukuthi kuthi kufikwa kube kufundwa.Uthe ezikoleni okwaphephuka uphahla zacekeleka phansi ngenxa yemvula kunezinhlelo zokuzilungisa.Isolezwe liye eGreyville Primary lapho kwaphephuka khona uphahla ngoSepthemba nyakenye. Lifike kusetshenzwa kulungiswa uphahla emakilasini amabili okwavondloka uphahla kuwo kuna imvula. Uthishanhloko, uDkt M.C Jacob, uthe abafundi bakwaGrade 2 bathuthelwe ehholo lesikole. Bazofundela ehholo lesikole kuze kuphothulwe umsebenzi wokulungiswa kophahla. Ngeke kuphazamiseke ukufunda kusasa (namhlanje) ngenxa yalo monakalo, kusho uDkt Jacob.