ISHIYE abaningi benengekile futhi bemangele i-video yomfana obonakala ebhudubeza owesifazane osekhulile kunaye emkhumula idilozi esidlangaleni endaweni yokubhukuda izingane kwelinye lamabhishi.Le video okungacaci ukuthi ithathwe kuliphi ibhishi, iqale ukusabalala ezinkundleni zokuxhumana ngoLwesine. Ngesikhathi ebhudubezwa bekubuka izingane nabadala.Kule video akucaci ukuthi kuqale kanjani nokuthi ngubani osukele omunye kepha kuvela umfana esephezu kowesifazane.Kuze kusize omunye wesifazane oqhamuka esekhuza, kuyima esuka lo mfana obukeka engaphansi kweminyaka engu-15 phezu kwalo wesifazane ogcina esebhushuzela ngezinqe ebhukuda.Idilozi elingumsweswana omhlophe ligcine seliphethwe ngobekhuza obonakala elandela elikhunyulwe kuye obeseqhela kumfana. Lo mfana ubonakala eqhubeka emlandela lo wesifazane ompofu ngebala. Ku-Instagram womunye wabafake le video kuvela ukuthi ibukwe ngabantu abalinganiselwa ku-5000 kodwa lishone elangoLwesine isisabalele kuzo zonke izinkundla zokuxhumana.Ethintwa omunye wabafake le video, uthe uyithunyelelwe ngumngani wakhe kuWhatsApp. Kuthiwa ithathwe eThekwini, eBeach Front. Kusolakala ukuthi kwenzeka ngeholidi likaDisemba 16 ngonyaka edlule, kusho yena.Yize kukhona abavele bayithathisa okwehlaya le video kodwa abaningi bazwakalise ukunengeka nokunyanya.Kwabaphawulile umrsmbinda uthe: Hhayi bo iyanyanyisa le nto lo mfana unengqondo encane. Kodwa mina bengizohlala phansi ngifihle ngaphambili ngingabhukudi ngiqhele. Nginesiqiniseko kukhona obezongilethela okokumbatha. Kodwa uma usesimeni esinjena awucabangi kahle. Usisi ubukeka ephazamisekile engenawo namandla. Ukheths1 yena uthe: Thixo wase-pool! Yini kodwa? Kushukuthi manje eMzansi usungadlwengulwa abantu bemile bebuka. Kunzima. Iningi labantu belikhalela izingane ezigcine sezibuka lokhu abakubize ngamanyala wodwa.Umsakazi woKhozi FM uKhathide Tshatha Ngobe wohlelo lwantambama iWoza Nabangani Bakho naye ukhulume ngayo le video ayibize ngechilo ohlelweni lwakhe noSelby Mkhize ngoLwesine.I-Operations Manager yenhlangano elwela amalungelo ezingane iChildline KZN uNkk Adeshini Naidoo, ithe lokhu okwenzekile bekungagwemeka ukube amaphoyisa abenele ebhishi. Kuyathusa ukuthi lokhu kwenzeke phambi kwenqwaba yezingane, kuzihlukumezile. Kudlulisa nomyalezo wokuthi yinto evumelekile. Ezindaweni zomphakathi akumele izingane zishiywe zodwa. Babekuphi abazali? Okwalo wesifazane ngeke ngikwazi ukuphawula ngakho ngoba angazi kwakwenzekeni. Kodwa akabukeki owesifazane ehambisana nokwenzekayo, kusho uNkk Naidoo.Okhulumela amaphoyisa uCaptain Khephu Ndlovu uthe bazwile nge-video emsakazweni kodwa udaba belungakafiki kubo.