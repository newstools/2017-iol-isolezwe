UMENGAMELI Jacob Zuma usenxuse amalungu e-ANC ukuba ayeke ukukhuluma indaba yokuthi ngubani okumele abe ngumengameli olandelayo kunalokho kumele agxile ekuzilungiseleni ingqungquthela ye-ANC ezoba ithinta imigomo yeqembu ezoba ngoJuni. UZuma ubekhuluma nezinkumbi zabalandeli bakaKhongolose embuthanweni obuKwaDukuza kugujwa iminyaka ewu-105 iqembu lasungulwa izolo. Ngeledlule ngesikhathi uZuma ekhuluma kwiJanuary 8 statement eSoweto, wathi i-ANC isikulungele ukuholwa owesifazane. Wayeqonde uDkt Nkosazana Dlamini Zuma onguSihlalo we-AU. Kubukeka sengathi abantu bayazifela ngezikhundla. Bayathanda ukukhuluma ngalolu daba, bengakhuluma ngalo kusukela ekuseni kuze kuhlwe. Abantu bafuna ingqungquthela okuzobe kukhulunywa kuyo ngemigomo ngoJuni iphenduke eyokukhuluma ngezikhundla, kusho uZuma. Uthe labo bantu abakhuluma ngezikhundla badala uqhekeko eqenjini ngoba bafuna lezo zikhundla ziphathwe ngabangani babo. Kuzofika isikhathi lapho yonke imigomo iyobe iqondile bese sibheka abantu abazoyenza isibenze. Ungacabangi umngani wakho ongangena esikhundleni esithile, bheka iqabane elinethalente elizoyisebenzela i-ANC, kusho uZuma. UZuma ufike sekudlule isikhathi embuthanweni kwazise ngokwezinhlelo bekuwuDkt Zweli Mkhize, uMgcinimafa Jikelele we-ANC, obekumele abe yisikhulumi esiqavile, nokho kwagcina sekuwuZuma. Ziningi izinkulumo ezithi uMkhize angaba yiphini likaMnuz Cyril Ramaphosa uma sekukhethwa ubuholi obusha ngoDisemba.UMkhize uxwayise amalungu e-ANC ukuba angakuvumeli ukusetshenziswa, adale noqhekeko eqenjini. Akumele sikuvumele ukuthi sisetshenziswe ukudala uqhekeko eqenjini. Kumele nigxile emigomweni ye-ANC niyiqinise lungabi bikho uqhekeko ngoba nifuna ukuqhubeka ne-ANC ephethe izwe, anifuni ukuqhubeka ne-ANC eshaywe okhethweni, kusho uMkhize. Uthe uqhekeko lungaholelela ekutheni i-ANC inqindeke amandla bese iyaphela.