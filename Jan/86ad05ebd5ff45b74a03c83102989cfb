INHLOKO yabahleli bomcimbi wokugubha iminyaka engu-105 kwasungulwa i-ANC, uMnuz Fikile Mbalula &nbsp;ithi kunomehluko phakathi kwe January 8 statement ne-State of the Nation&nbsp;kumbe nokuqhwagwa kwamandla ombuso. &quot;IJanuary 8 statement ibheka kakhulu isimo sepolitiki, iphinde ibheke izingqinamba ezibhekene ne-ANC nemisebenzi ebhekene nale nhlangano kuloyo nyaka,&quot; kuchaza uMbalula. UMbalula nethimba lakhe elihlanganisa noNobhala we-ANC, eGauteng, uMnuz Hope Papo, kuthe namhlanje baba nesithangami nabezindaba eLuthuli House, becacisa ngamalungiselelo alo mgubho weminyaka engu-105, ozokuba ngeSonto.UMbalula uthe kulo nyaka amalungu e-ANC azohambela ingqungquthela yokuzobonisana, okuzobhekwa kuyona nemigomo yale nhlangano. Iziphakamiso ezizovela kule ngqungquthela zizodingidwa nakwingqungquthela kazwelonke ngoDisemba 16, 2017. Uthe ngemuva kokuthi i-ANC ingenzanga kahle nokuholele ekutheni ilahlekelwe omasipala abathathu, inkulumo kamengameli ngeSonto izokube ibaluleke kakhulu.UMbalula uthe umbuzo wokuthi kwenzekani okhethweni olwedlule usazoqhubeka nokuba kwi-ANC ngeJanuwari 8 statement ngisho noma seyidlulile.''Sizongena umuzi ngomuzi eSoweto sikhulume nabantu, ngeke senzise okwendiza enophephela emhlane, ehambela phezulu kodwa sizozehlisa sikhulume nabo,&quot; kusho uMbalula. Uphinde waveza ukuthi ubuholi obuphezulu buzohambela amathuna lapho kufihlwe khona owayenguNobhala weSacp, uJoe Slovo, e-Avalon, ngoLwesihlanu. UMbalula uthe amalungu esigungu esiphezulu ale nhlangano azohambela umcimbi ozokuba kuVilakazi Street, ngoLwesihlanu ntambama. Kulindeleke amabhasi angaphezulu kuka-800 azokube ehambisa abantu e-Orlando Stadium nokuyilapho lo mcimbi ozokube ubanjelwe khona.