UMnuz Kenny Motsamai odonse iminyaka engu-28 ejele, uyilungu lophiko lwezempi lwe-PAC, i- Azanian People s Liberation Army (APLA). Wagwetshwa ngo-1991 ngecala lokubamba inkunzi esitolo segilosa nokubulala iphoyisa lomgwaqo eRusternburg ngo-1989. Udedelwe ngokusemthethweni ngoLwesithathu. UTHOKOZANI NDLOVU uxoxe naye ukuzwa ngempilo yakhe yangaphakathi ejele nasezokwenza njengoba esekhululekileNGIJABULE kakhulu ngoba ngiphume ejele ngingalimele kanti abanye bavamise ukuphuma sebehamba nangezihlalo ezinamasondo.LE nkululeko isho ukuthini kuwena nomndeni wakho?ISHO ukuthi imithandazo yami iphumelele njengoba ngigcine ngiphumile ejele.UNGATHINI ngomndeni wakho?NGIFIKE ekhaya besakholelwa kimina. Ngisho nomkami wenze ukwethembeka kumina ngoba angimficanga esenengane yomunye umuntu, uhlalile wangilinda.EZINYE iziboshwa zezomzabalazo beziwuthola ushwele kodwa wena unqatshelwe izikhathi eziningi uzizwa kanjani ngalokho?AKUMINA ngedwa obenqatshelwa ukuphuma ngoshwele. Noma bekhona abaphume kuqala kunami kodwa baningi abanye abebengawutholi, ngingomunye wabo. Njengoba ngiphumile mina kusekhona abanye abasengaphakathi ejele abangakawutholi ushwele abasafisa ukuthola leli thuba njengoba nami ngangifisa kuphuma.NGESIKHATHI uboshiwe kukhona yini okwakulahlekela njengomuzi, imoto nokunye?NGALAHLEKELWA wumuzi ngenxa yokuthi ngawudayisa ngizama ukuhlanganisa imali yabameli, nokuthi umndeni wami ukwazi ukuphila yize ngisejele. Kodwa lokho kumina akusho lutho, into enkulu eyangilahlekela wumndeni wami njengoba abazali bami nabafowethu bashona ngisejele. SIKHONA isifundo ositholile ngalesi sigameko sokuboshwa kwakho?NGEKE ngithi kukhona isifundo engisitholile ngoba angiyanga ejele ngokuthanda kodwa ngangiboshelwe umzabalazo. Kwakuvele kufanele ukuthi ngilwele ilungelo lami.KUSUKA manje yini ozoyenza ukuze ukwazi ukuziphilisa?NJENGOBA ngiphumile senginendawo yokuwasha izimoto neshisanyama. Noma leli bhizinisi lingatheni kodwa ngizokwazi ukuphila futhi angifuni abantu bangidabukele ngokungilethela izipho. Ngicela bangeseke ngokuthi balethe izimoto zabo zizowashwa endaweni yami. Ngaphandle kwalokho ngisakubhekile ukuqashwa kuhulumeni ngoba uma ubheka kahle leli bhizinisi alikho ezingeni lami njengomuntu owaboshelwa umzabalazo uma uzoqhathanisa mina nobaba uMandela (Nelson Mandela) abaphuma bahola izwe.USEYILONA ilungu lePAC?NGATHATHA isifungo ngokuba yilungu le-PAC, ngaleyo ndlela angikwazi ukuvele ngiyeke ngaphandle kwesizathu esinqala.BEZIKUPHETHE kanjani ezinye iziboshwa?BEZINGIPHETHE kahle kakhulu ngenxa yokuthi mina bengiwusizo kweziningi ngokuzilekelela ukufaka izicelo zokubuyekezwa kwamacala azo.IKUPHI ukudla obukuthanda ngesikhathi usejele?BENGITHANDA kakhulu imifino nesitambu okungukudla ebengivele ngikuthanda ngisho ngingakaboshwa. UBUWENZENJANI uma uhlangabezana nesiboshwa esinodlame?NGIJIKELEZE amajele angu-13 ngesikhathi ngidonsa kodwa ngenhlanhla enkulu angikaze ngihlangabezane nesiboshwa esinjalo ngenxa yokuthi bezingihlonipha njengoba bezazi ukuthi ngiyisishoshovu somzabalazo.UNGATHINI entsheni engena ebugebengwini?UMA kwenzekile umuntu wagcina eseze waboshwa kuhle ukuthi alandele imigudu efanele uma efuna ukuthola ushwele. Ngeke ukhale ngokuthi uhulumeni awukuniki ushwele ekubeni nawe ungayenzanga imizamo yokuthi uxoxisane nabaholi kuhulumeni.