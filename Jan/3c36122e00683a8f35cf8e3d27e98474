UNGQONGQOSHE wezaseKhaya, uMnuz Malusi Gigaba, uthi akekho umuntu wokufika ozoxoshwa eNingizimu Afrika. UGigaba ukusho lokhu ngemuva kokusabalala kwemibiko yokuthi bonke abokufika abaseNingizimu Afrika ngokungemthetho bazobuyiselwa emazweni abo.Esithangamini sabezindaba ebesisePitoli izolo uGigaba uthe kuyamkhathaza ukusabalaliswa kombiko ongesilo iqiniso ezinkundleni zokuxhumana esho nokuthi abasoze baxoshwa abantu bokufika eNingizimu Afrika. Abantu bokufika beza ngezizathu ezingafani kuleli. Abanye baxoshwa yizimpi nezimo ezingezinhle kwezepolitiki emazweni abo. Asisoze sabaxosha ngoba siyizwe elinomthetho. Sinobudlelwano namazwe ahlukahlukene kanti ngoDisemba 2016 kuze kube ngu-Januwari 14 bawu-1.4 million abantu akade bengena bephuma emingceleni yakuleli, kusho uGigaba.Uthe banohlelo lokubhalisa ngokusemthethweni abantu bakwamanye amazwe abaseNingizimu Afrika, njengelokubhalisa abaseZimbabwe nabaseLesotho. Sasho ukuthi ukubhaliswa kwabantu bokufika akusho ukuthi sebeyizakhamuzi zaseNingizimu Afrika. Siyababhalisa ukuze babe namaphepha okuba kuleli ngokusemthethweni bakwazi nokuthi bangaxhashazwa ngabaqashi. Abantu bokufika abanamaphepha asephelelwe yisikhathi kufanele bawavuselele. Siyacela kuphele ukuthusa abantu ukuthi bazobuyiselwa emazweni abo, kusho uGigaba.Ngonyaka odlule uthe bawu-33 339 abokufika ababuyiselwe emazweni akubo. Abantu abafuna ukubhaca eNingizimu Afrika bebewu-62 159 ngo-2015 kodwa kwamukelwa abawu-422 kuphela, abanye basala ngoba bezingaqondakali izizathu zokufaka kwabo izicelo. UGigaba uthe ngonyaka odlule baqale uhlelo lokubhalisa abantu baseLesotho abakuleli ngokungemthetho ukuze bahlale ngokusemthethweni. Uthe bathole izicelo ezingu-127 048 kanti uhlelo lokufaka izicelo luvalwe ngoDisemba 31. AbeSotho ababekhiphe omazisi baseLesotho nezitifiketi zokuzalwa ngesikhathi befaka izicelo kufanele beze namaphepha ayedingeka kungakadluli uMashi 31. UGigaba uthe uhlelo luzobasiza ukuthi bahambe ngokukhululeka eNingizimu Afrika, baqashwe ngaphansi kwemithetho evikela abasebenzi futhi bahambe nga&shy;phandle kokujeqeza amaphoyisa.