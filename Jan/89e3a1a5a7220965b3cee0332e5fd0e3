UMPHAKATHI waseMalukazi ngaseMlaza ufuna adingiswe owesifazane osolwa ngokucwasa owesilisa onebala elimhlophe, okuthiwa wamgenca ngocelemba wavuka esibhedlela. Ukusho lokhu enkantolo.Umndeni kaMnuz Mlungisi Makhanya (32) ongakwazi kahle ukuhamba ngenxa yokukhubazeka, uthi ukhathele ukuhlukunyezwa nguNksz Phindile Ngcobo (44), odedelwe ngaphandle kwebheyili yinkantolo yeMantshi eThekwini, ngoLwesibili, ngecala lokushaya uMakhanya. UMakhanya naye obeboshwe nomfowabo uMnuz Zakhele Makhanya bebevulelwe icala nguNksz Ngcobo. Kanti ngoLwesibili bagcine bededelwe ngaphandle kokuvela enkantolo ngemuva kokuxoxisana kwabameli nomshushisi. NgoLwesibili, amalungu omphakathi abewotha ubomvu, aqhinqe enkantolo ezokweseka uMakhanya nomndeni wakhe. UMakhanya uboshwe ngoMsombuluko. Umphakathi ubhikishe esiteshini samaphoyisa eSiphingo kwagcina kuboshwe noNksz Ngcobo.Elandisa Isolezwe, uNkk Nonhlanhla Shange ongunina kaMakhanya, uthe Ngikhathele ukubona ingane yami ithukwa ibizwa ngesishawa ngoba nakhu inebala elimhlophe. Kungiphathe kabi kakhulu ukuthi iqotshwe ngocelemba ngoba nakhu icwaswa ngebala. Kuthiwa ngoDisemba 30, uMakhanya wayedlula ngezansi komuzi kaNksz Ngcobo wamthuka ethi akafuni ahambe ngakwakhe, embiza nangebala lakhe. Icala likaNksz Ngcobo lizophinde lingene ngoFebhuwari 15. Ngabizwa yingane ingitshela ukuthi nangu uMlungisi eshaywa. Safika uPhindile ephezu kwakhe emgenca ngocelemba. Kufike uZakhele ezolamula, uMlungisi waphuthunyiswa esibhedlela opha kakhulu. Udadewabo kaMakhanya, uNksz Zinhle Cele, uthe umfowabo walimala engalweni nasekhanda, walala izinsuku eziyisithupha esibhedlela iPrince Mshiyeni. Emuva kwezinsuku ezintathu uMakhanya ephume esibhedlela wathola ukuthi uvulelwe icala. Waboshwa ngoMsombuluko.UNksz Ngcobo ungene enkantolo ethwele ikepisi okuthe uma elikhumula esesebhokisini kwavela izingozi ekhanda. Ngokwesitatimende esifundwe enkantolo uthe wahlaselwa uMakhanya nomfowabo bezama ukumdlwengula. Uthe wayezama ukuzivikela ngesikhathi egadla ngocelemba.