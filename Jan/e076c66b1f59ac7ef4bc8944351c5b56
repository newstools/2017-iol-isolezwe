AMAPHOYISA axwayisa abantu ngokubhukuda emifuleni nasemadamini asemakhaya angenabo abahlengi emuva kokushona komfana (16) obebhukuda nabangani bakhe emfuleni uMngeni. ULt Colonel Thulani Zwane, wamaphoyisa KwaZulu-Natal, uthe ngoLwesihlanu amaphoyisa atshuzayo, abezimo eziphuthumayo, nawophiko lwezinja abizelwe KwaDabeka lapho kuminze khona umfana. Uthe amaphoyisa athole ukuthi umfana ubebhukuda nabangani bakhe ngesikhathi eminza. Udonse ngendlebe izingane ezingakwazi ukubhukuda ukuthi zingalokothi ziyobhukuda emfuleni. Siyacela abazali bafundise izingane ngengozi yokubhukuda emifuleni ikakhulukazi edla izindwani. Izingane mazingabhukudi emifuleni ikakhulukazi uma zingakwazi ukubhukuda. Kufanele kube khona oziqaphile uma zibhukuda, kusho uLt Colonel Zwane.Uthe amaphoyisa aKwaDabeka avule idokodo.UMnu Chris Botha obhekelele ezokuxhumana kwa-Netcare 911 udonse ngendlebe abantu ukuthi bangabhukudi ezindaweni ezingenabo abasiza abaminzayo.Unxuse abantu ukuthi uma bebona umuntu egwiliza, kukhona okwazi ukubhukuda kufanele bamkhiphele ngaphandle bese bemnika usizo lokuqala. Zandile izigameko zokuminza kwabantu. NgoMgqibelo sikhiphe indiza enophephela emhlane yaphuthuma eKempton Park kukhona ingane eneminyaka emine eminzile. Siyifice ingaphefumuli yaxhunywa umshini, kusho uBotha. Uthe ngenhlanhla ingane ifakwe imishini enomoya yaqala yashaya kancane inhliziyo yase iphuthunyiswa esibhedlela ngendiza. Uma ubona umuntu ogwilizayo kufanele uthinte abosizo oluphuthumayo bese umsiza uma nawe ukwazi ukubhukuda. Uma engasaphefumuli mkhiphe emanzini bese umlalisa ngecala ukuze kuphume amanzi. Uma kuyingane bheka ukuthi inhliziyo isashaya yini uma usashaya yilalise ngecala ingane ukuze kuphume amanzi, kusho uBotha.Uthe umuntu ulaliswa ngecala ngoba usheshe alulame uma elele ngalo ikakhulukazi uma engalimalanga emgogodleni.