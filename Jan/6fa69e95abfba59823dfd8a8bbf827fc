ZISAGCWELE amathafa iziboshwa ezinhlanu kweziyisishiyagalombili ezeqe ezitokisini zaseDurban Central, eThekwini izolo emuva kokuthi zihlule ngamandla iphoyisa ebelizigadile, zaliphuca okhiye zase zilivalela esitokisini.Kuthiwa iphoyisa elingu-Warrant Officer lizithole sekuyilo eliyisiboshwa ngemuva kokuthi lishaywe yiziboshwa ezimbili ebeliziphindisela esitokisini, zathatha ukhiye zavulela ezinye zabe sezibaleka.Ngokuthola kweSolezwe lesi sigameko senzeke ngezithuba zawo-9 ekuseni izolo.Kuthiwa kuneziboshwa ezimbili ezilandwe ngumseshi obefuna ukuyozibeka amacala ngokusemthethweni.Sezibuya ezitokisini kuthiwa umseshi uzinikele kuleli phoyisa ebeliqaphe ezitokisini. Leli phoyisa libe selizithatha laziphindisela ezitokisini kanti kuthe selivulile sekumele zingene phakathi zavele zalijikela, zalishaya, zalisonta ingalo zathatha okhiye bokuvula izitokisini.Lezi ziboshwa zifake esitokisini iphoyisa zabe sezisebenzisa okhiye ukuthi zivulele ezinye ebezigcinwe kwezinye izitokisi.Ngesikhathi ziphuma kuthiwa zihlangane nelinye iphoyisa elibe nokusola ukuthi kukhona okungahambi kahle elibe selihlaba umkhosi kwaphuma amaphoyisa, lezi ziboshwa seziyophuma ngesango.Kubizwe amanye amaphoyisa abezolekelela, akwaSAPS nawakwaMetro, iziboshwa zajahwa.Kugcine kubanjwe iziboshwa ezintathu. Kuthiwa kugcine kusetshenziswe ukhiye oyisipele ukuvulela iphoyisa ebelivalelwe ezitokisini. Okhulumela amaphoyisa KwaZulu-Natal uLt Colonel Thulani Zwane usiqinisekisile isigameko. Ngezithuba zehora lesi-9 ekuseni, iziboshwa zibambe iphoyisa ebeliziqaphile zalishaya zaliphuca okhiye, zalivalela. Amaphoyisa akwazile ukubamba iziboshwa ezintathu kodwa ezinhlanu zisagcwele amathafa. Amaphoyisa acela noma ngubani ongaba nolwazi ngalezi ziboshwa ukuthi athinte amaphoyisa ngokushesha, kusho uZwane.Kushaye isikhathi sokushicilela kungacaci ukuthi lezi ziboshwa beziboshelwe maphi amacala nokuthi zingobani.