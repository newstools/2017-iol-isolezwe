UFANISE indodana yakhe noJosefa waseBhayibhelini, unina wesiboshwa esidonsa isigwebo seminyaka engu- 15 esigile izimanga siphasa * -matric ngamalengiso. UNkk Gladys Ngcobo (53) ongunina kaKwandokuhle Ngcobo (22) ogwetshelwe ejele laseWestville ophase ukudlula bonke abafundi ngaphansi koMnyango wezokuHlunyeleliswa kweziMilo, uthe zimthokozise kakhulu izindaba zokuphumelela kwendodana yakhe. Ngimfanisa noJosefa waseBhayibhelini. Kuthe uma eboshwa bengithi kuphelile ngaye kanti kulapho uNkulunkulu efuna ukubonakalisa amandla akhe khona, kusho uNkk Ngcobo.UNkk Ngcobo uthe indodana yakhe yaboshelwa ukubamba inkunzi ngo-2009 okwenza wehla ngisho emzimbeni engakwazi nokuphumela phandle ngenxa yobuhlungu benhliziyo ayenabo njengoba noyise esashona. Ukukhula nokududana nabangani ababi yikhona okwamholela kule ndawo. Kodwa manje sengiyajabula ngoba usekhombise ukukhula futhi sesithembele kuye ukuthi uyena ozositakula nezingane zakwabo ezimbili njengoba siziphilisa ngamatoho, kuqhuba uNkk Ngcobo.UKwandokuhle othole o-A abahlanu kuvele ukuthi uthole isimemo esivela eNyuvesi yaseCape Town ukuzobhala inhlolokhono njengoba efake isicelo sokuqhuba izifundo ze-Accounting kule nyuvesi. Ekhuluma emcimbini wokuhalalisela iziboshwa eziphase * -matric obusejele laseWestville ngoLwesine, loyo oyiphini likaKhomishana eMnyangweni wokuHlunyeleliswa kweziMilo, uMnuz Lucky Mthethwa, uveze ukuthi lukhona uhlelo olukhona olwenziwa wuMnyango wezoBulungiswa lokulekelela iziboshwa ukuthi zikwazi ukuqasheka uma seziphumile ejele ikakhulukazi lezo eziphothule imfundo yamabanga aphakeme zingaphakathi. Akumele nilahle ithemba. Njengoba nilapha anilahliwe kodwa nilapha ukuze kulungiswe izimilo zenu niphume seningabantu abangcono, kusho uMthethwa.Usomabhizinisi waseThekwini uMnuz Velaphi Ngema weVela Branding, unikele ngezikibha nangamapeni eziboshweni ezenza * -matric kulo nyaka esikoleni ebesifunda uKwandokuhle, i-Usethubeni Youth, njengengxenye yokunikeza ithemba nokugqugquzela iziboshwa ukuthi zifunde.