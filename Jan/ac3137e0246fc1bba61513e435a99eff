ABAFUNDI abebenza unyaka wokuqala emanyuvesi bathi kumele bazibambe ziqine abazoqala nonyaka ngoba akusiniswa mahleza. USphilangenkosi Dlamini (20) waseJozini owayedabule o-A abayisithupha eMavela High nyakenye, uthe akakholwanga uma efika enyuvesi esephasa ngo-60% ezifundweni. USphilangenkosi oyokwenza unyaka wesibili kwiBachelor of Medicine and Surgery, e-University of KwaZulu-Natal (UKZN), ubona ukuthi ukwehla kwamamaki ezifundweni kwenziwa wukuthi muningi kakhulu umsebenzi enyuvesi. Ngazilungiselela ukuya enyuvesi ngokukhuluma nabafundi abebefunda eMavela, abese bevele besenyuvesi. Bangitshela ukuthi kumele ngifunde ngokuphindaphindiwe kunasesikoleni ngoba akudlalwa enyuvesi. Ngifike ngazibonela nami ngoba bekunzima kakhulu ngekota yokuqala. Esikoleni incwadi bengiyiqeda ngedwa ngidlulele kwenye kodwa akusenzeki ngenxa yomsebenzi omningi. Obekumkhuthaza esikoleni wukuthi othisha bebehlala beseduze ngisho enenkinga ekwazi ukubashayela ucingo bamsize. Lokhu kwehlukile kunasenyuvesi ngoba konke uyazenzela. Inselelo enkulu ahlangabezane nayo yimibhikisho ye#FeesMustFall eyenze ukuthi ayochitha amasonto ekhaya sekuvalwe inyuvesi. Imibhikisho yaqala sesizobhala, nokwenze ukuthi sesibuya kwamele sibhale zonke izifundo zilandelana sibe siqhubeka nokufunda ngoba sesiqala nekota entsha. Sidonse kanzima ngoba vele ukufundela ubudokotela kunzima kukodwa, kusho uSphilangenkosi.Umngani wakhe uMlungisi Ndlanzi (18), naye owayephase ngo-A abayisikhombisa eMavela uthe okumsizile wukuziqoqa enyuvesi ngoba ziningi izilingo. Naye wenza iBachelor of Medicine and Surgery. Njengoba bengihlala ngaphakathi inkululeko inkulu ungagcina wenza izinto ezibhedayo uma ungaziqoqi. Abafundi abaningi bayaphuza, okungenza nawe ulingeke uma ukhohlwa izimfundiso zasekhaya. Engikujabulelayo wukuthi ngikwazile ukumelana nezinselelo futhi ngadlulela onyakeni olandelayo. UHlengiwe Zulu (20) waseNanda oyokwenza unyaka wesibili kwiBachelor of Education e-UKZN, uthe esafika kwahlwa emini ngoba ubengenalo ulwazi ngokuningi. Uthe asikho kahle isikhathi sokuchazelwa ngezifundo okumele uzikhethe, okwenza abanye abafundi bagcine bezishintsha phakathi nonyaka.UNksz Liziwe Ntshengulana oyiLife Coach uthe okubalulekile kubafundi abasha emanyuvesi ukuzithiba nokwazi abakufunayo. Uthisha ukunikeza umhlahlandlela kuphela esikoleni, uma ususenyuvesi kumele uziqhubekele. Ingozi enkulu kubafundi ukuzihlanganisa nabangani abanemibono namaphupho ahlukile kunabo, kuchaza uNksz Ntshengulana.