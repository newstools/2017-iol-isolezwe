KUNTAZE iwigi izihlobo nabangani bethi abayiqede intombi yomsakazi ebisemngcwabeni kamnakwabo .Le ntombi yomsakazi weZwi Lomzansi FM, uMthunzi Khuzwayo, ifike emngcwabeni kwacaca njengoba kuthiwa ibigqoke izingubo ezibomvu nomhelane obomvu. Bekungcwatshwa uNkk Nonhlanhla Khuzwayo obeyinkosikazi kaMthunzi okuthiwa ushone isigubhukane, ofihlwe emathuneni ase-Ashley ngasePinetown.Imithombo ebikulo mngcwabo okuyizihlobo zikamufi, zithi le ntombi eshayiwe kuthiwa ibinsinsitheka ngesikhathi izikhulumi ziduduza uMthunzi. Ukunsinsitheka kwakhe kunakeke kakhulu ngesikhathi sekukhuluma uPastor Cwezu obesondelene kakhulu noNonhlanhla. Ubehleka abantu baze baphenduka bonke bambuka, kusho umthombo. Kuthiwa ngesikhathi sekubonwa umufi, isukume kuqala yayonikela ngo-R20, yalunguza isidumbu maqede yabamba ngesandla isoka layo (uMthunzi), yilapho nabebengayinakile abaqale khona ukunakisisa ukuthi kukhona okushaya amanzi ngayo. Ngokophenyo lwaleli phephandaba, le bekuyintombi endala eyaziwayo kaMthunzi njengoba kuthiwa isebenza eNandos kuWest Street. Uyone ngokuthi naye angene emzini kamufi sekubuywa emathuneni. Yilapho ke odadewabo kamufi, izihlobo nabanye abantu abayaziyo abavele bayithelekela khona beyishaya yaphuma isibaleka kukubi, kusho umthombo osondele kakhulu kulolu daba.Leli phephandaba linazo izithombe ezishuthwe abebekulo mngcwabo ngesikhathi lo wesifazane enza le migilingwane asolwa ngayo. Kuthiwa uMthunzi uzamile ukulamula naye wathenjiswa isibhaxu kwasiza abanye abasakazi beZwi Lomzansi. Akuqondakali ukuthi uNkk Khuzwayo ubulewe yini. Kodwa abanye bomndeni bathi uvukwe yi-asthma enomyeni wakhe KwaNongoma. Ukushonelwa kukaMthunzi kukhulunywe ngakho emsakazweni, okwenze nabalaleli balesi siteshi batheleka ngobuningi emngcwabeni. Kodwa ngemuva kwalesi sehlakalo, bebeshaya izingcingo bebabaza okwenzeke emngcwabeni.Omunye umlaleli uthe: Siphoxekile singabalaleli ngoba ukhombise ukungahloniphi unkosikazi ngisho eseshonile avumele intombi izogcaluza emzini wayo. Ukubona leya nto isigcwele nasezinkundleni zokuxhumana kuyihlazo, kusho lo mthombo.Ethintwa uMthunzi ngalolu daba, uthe yena akazi lutho ngokushiwo ngaye emva kwalokho wavala ucingo. Ubelalela konke obekubuzwa bese evala ucingo engaphendulile.