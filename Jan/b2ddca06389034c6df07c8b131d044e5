Udlisa ngekhishi lesimanje umuzi wakwaMkhize eLovu abawakhelwe nguMfundisi Mthetheleli ZuluLawa ngamazwi kaMfundisi Mthetheleli Michael Zulu webandla iRivers of Life International Church kulandela ukuthi enikele ngomuzi obunanefenisha kumzalwane wakhe obehlala emzini obungafunga ukuthi yisidleke sikathekwane, eLovu.Leli bandla linamagatsha KwaMashu, eLovu naseGoli. Lo mfundisi ushiye umphakathi ubambe ongezansi ngakwenzele umndeni wakwaMkhize odla imbuya ngothi.Uthi okumenze wasukumela lo mndeni yisimo asifice kuwona ngesikhathi ematasa ehambisela amalungu ebandla lakhe ukudla njengenjwayelo.Uthi koma nasozwaneni kuyena ebona isimo lo mndeni obuphila ngaphansi kwaso. Ngingumholi wezimvu zikaNkulunkulu, ngakho-ke ngikubeka kimina ukuthi ngizinakekele ngendlela ethokozisa uMdali. Ukubona isimo somndeni wakwaMkhize kungijabhisile. Ngikubone kuyijoka lami ukuthi ngiguqule impilo yalo mndeni, kusho uZulu.Uthe akwenzile akungenxa yokufuna ukubukwa (ubengathandi nokuvela ephephandabeni) kodwa ukholwa wukuthi kulokho uNkulunkulu akubusise ngakho nonakho, kuhle usize oxakekile.Ngalokhu uthe akasho ukuthi bonke mabanikele ngezindlu kodwa mabenze okungangamandla abo. Uthe okunye okubalulekile wukuthi abefundisi bayeke ukubheka iminikelo kubantu kodwa nabo kuhle bayibhekelele le mindeni ngoba ngale kwawo amalungu ebandla, amabandla ngeke ame. Singabafundisi asikhumbule ukuthi sibusisiwe isandla esiphayo kunesamukelayo. Asikuphile lokhu sikwenze kubantu singagcini ngokukushumayela. Uma uphambi kwabantu uyakwazi ukubona lapho isimo singesihle kahle. Kwesinye isikhathi nabo abantu bayakhuluma uzwe ukuthi akuhambi kahle kwamanye amakhaya, kusho uZulu. Uthe yingakho ehambisela imindeni ukudla aphinde asize nakokuningi kulabo abanezinkinga. Ngalokhu uthi akusho ukuthi unemali kodwa kusuka othandweni. UNksz Zodwa Mkhize (52) ongumnikazi womuzi uthe uswele imilomo eyizinkulungwane ukubonga isipho asinikwe nguZulu. Uthi unezingane ezinhlanu nabazukulu abathathu kanti akasebenzi.Uthe bebehlala ekamelweni elilodwa endlini ebivuza uma lina ngenxa yokuthi akanamandla okuyilungisa. Kuthe ngosuku uZulu ayelethe ngalo ukudla kwaKhisimusi wabona ukuthi baphila kanjani. Wangibuza kabanzi ukuthi siphila kanjani ngamchazela wabe esethi ufisa ukufaka isandla, sajabula kakhulu, esho ezwakala uNksz Mkhize ukuthi uthokozile. Ngibonga uNkulunkulu ngengikwenzelwe uMfu Zulu ukhombisile ububele nozwelo kumina nomndeni wami. Kade ngangikhuleka kuNKulunkulu ngesimo somndeni wami kodwa kusho ukuthi ugcine ezwile. Nalapho ngicabanga ukuthi yingoba bese kufike isikhathi sokuthi ishintshe impilo yami nomndeni, kusho uNksz Mkhize.