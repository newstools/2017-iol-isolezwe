UWUQALE kabi unyaka umdlali we-Orlando Pirates, uNkosinathi Mthiyane, ovuswe ngumakhelwane kusha imoto yakhe egcekeni emzini wakhe, e-Arboretum, eRichards Bay ngeSonto ekuseni.UMthiyane, ongakaze adlale nomdlalo owodwa kweZimnyama kusukela esayinile ekuqaleni kwesizini esuka kuChippa United, utshele leli phephandaba ukuthi usashaqekile ngokumehlele. Imoto yakhe yohlobo lwe-VW Polo ishe ingaphandle kwegaraji nokuyilapho abeyipake khona ngesikhathi ephuma kubo eMpangeni ngemuva kokubhiyozela ukungena onyakeni omusha nomndeni wakhe. Ngifike ekuseni ngo-2, ngayipaka ngaphandle kwegaraji, ngangena endlini ngalala. Ngivuswe umakhelwane ekuseni eseshaya isicabha engimemeza ethi imoto yami iyasha. Ngiyifice igqamuka amalangabi, sazama ukuyicima, kusho uMthiyane.Uthe kwamakhelwane babekade behlezi ngaphandle bephuza ngesikhathi bezwa kunuka sengathi kusha amaphepha kanti kusha imoto. Angazi ukuthi kwenzekeni futhi akukho engikusolayo. Ngaphambi kwamaholidi kade ngiyiyise eThekwini yayobhekwa zonke izinto ezingalungile. Benginesiqiniseko sokuthi konke kuhamba kahle.&quot;Nyakenye kuvele owesifazane othe unengane noMthiyane kodwa akafuni ukuyondla nokuwudaba okuthiwa seluze lwafakwa enkantolo. Kuthiwa lona wesifazane ufuna imali yesondlo kulo mdlali. UMthiyane, owazakhela ugazi esagijima kuThanda Royal Zulu kuNational First Division, ubhekene nenselelo yokuthola ijezi kuPirates kwazise umiswe kabi nguThabo Matlaba noPatrick Phungwayo endaweni ayidlalayo. Abaqeqeshi ababili asebeqeqeshe iPirates kusukela kuqale isizini ka-2016/2017, uMuhsin Ertugral no-Augusto Palacios, abazange bayibone indawo yakhe esikimini seZimnyama.Okhulumela amaphoyisa esifundazweni iKwaZulu-Natal, uLt Colonel Thulani Zwane, ukuqinisekisile ukubikwa kwesehlakalo sokusha kwemoto eRichards Bay, wathi kodwa alikho icala elivuliwe.