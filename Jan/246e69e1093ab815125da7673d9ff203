UZINIKELE emaphoyiseni owesifazane oneminyaka ewu-35 okuthiwa ugwaze uyise wezingane zakhe washona kade kubangwa inyama yokosa. Kuthiwa isidumbu sikaMnuz Lucky Starring Mhlangu (42) waseSiyanda, ngaKwaMashu, obesebenza erenki yaKwaMashu, sitholwe edamini legazi endlini yakhe enenxeba lokugwazwa entanyeni ngoDisemba 31. Kuthiwa uMhlangu uxabane nonina wezingane zakhe ezimbili. Kuthiwa bebekade bevumelene ngokuthi owesifazane uzopheka ipapa bese umufi eshisa inyama ezodliwa uma sekuhlukaniswa unyaka. Umufi kuthiwa akazange akwenze lokhu kodwa uye kozihlalela nabangani bakhe kwenye indawo. Esebuya ngo-10 ebusuku kuthiwa owesifazane ubuze inyama eyosiwe, wangayithola kwabe sekusuka ingxabano. Enye yezingane zabo kuthiwa ibibukela ngenkathi uyise ebulawa, yabe isihlaba umkhosi ibiza omakhelwane. Ngemuva kwesigameko kuthiwa owesifazane ube esehamba. Unina kamufi, uNkk Joyce Kati Mhlangu (60) uthe umalokazana wakwakhe ubehlale eyigwaza indodana yakhe. Bekungokwesithathu egwaza indodana yami. Ngomunye unyaka kuzohlukaniswa unyaka wamgwaza, wamphinda futhi sebexabana ngesinye isikhathi. Kokunye wake wamthela ngamafutha ashisayo. Ngo-2014 wayivulela icala lokudlwengula kodwa akazange alubhade enkantolo icala lagcina lihoxisiwe. Indodana yami yaphindela kuye baqhubeka nokuhlala ndawonye. Ngidumele kakhulu ukuthi indodana yami igcine ishonile esandleni somuntu obethi uyayithanda, abese benomndeni naye, kusho uNkk Mhlangu. Izingane zabo zihlezi noninakhulu uNkk Mhlangu. Uthe ufisa umsolwa ajeze kanzima ngakwenzile. Umndeni wowesifazane ufikile ekhaya uzosikhalisa ngokwenzekile. Uzinikele emaphoyiseni ephelezelwa ngudadewabo, kusho uNkk Mhlangu. Okhulumela amaphoyisa KwaZulu-Natal, uLt Colonel Thulani Zwane, uthe owesifazane uvele enkantolo yeMantshi eNtuzuma izolo ngecala lokubulala.