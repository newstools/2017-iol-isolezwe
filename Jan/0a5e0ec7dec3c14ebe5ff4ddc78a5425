c, ukuthi lingaba ngelinye lamagama angaphakanyiselwa ukuthi abe sembangweni wozothatha isikhundla sokuba ngumengameli wale nhlangano uma isikhetha ubuholi bayo ngoDisemba.UZuma usezozibeka phansi izintambo njengoba sekuphele isikhathi sakhe sokuphatha kule nhlangano.Lokhu kushiwo nguMnuz Zizi Kodwa okhulumela le nhlangano ngemuva kokuba uZuma ebe nenkulumo nezinye zeziteshi zomsakazo ezingaphansi kwe-SABC kuleli sonto.Uthe inkulumo kaZuma akumele itolikwe njengokuthi ubekade ephakamisa igama likaDkt Dlamini Zuma kodwa ubechaza ngeqhaza labantu besifazane emzabalazweni waseNingizimu Afrika nokuthi uma benikezwe ithuba, ngeke behluleke. Ingumbhedo indaba yokuthi kungathiwa umengameli uphakamise igama likaDkt (Dlamini) Zuma. Sithanda ukukucacisa ukuthi i-ANC ayikalivuli ithuba lokuba kube khona amagama abantu aphakanyiselwa isikhundla sobumengameli, kusho uKodwa.Uthe amagama abantu abazophakanyiselwa lesi sikhundla azophakanyiswa ngamagatsha ale nhlangano, hhayi yinoma ngubani. Igama likaDkt Dlamini Zuma livele ngenkathi umengameli ekhuluma ngeqhaza labesifazane nokuthuthuka kwabo emzabalazweni, njengalokhu bekhona nabanye abesifazane abafana noLillian Ngoyi, Charlotte Maxeke nomama uWinnie (Madikizela Mandela) ababa neqhaza abalibamba emzabalazweni, kugcizelela uKodwa.Uthe akuyona into entsha kule nhlangano ukuthi kukhulunywe ngeqhaza labesifazane kule nhlangano nasemzabalazweni.UKodwa ukhuluma kanjena nje, imithombo yabezindaba imcaphune eziteshini zomsakazo ezingaphansi kwe-SABC, encoma iqhaza likaDkt Dlamini Zuma emzabalazweni.Uthe akuwona umgomo we-ANC ukuthi iphini likamengameli yilona okumele lithathe izintambo uma umengameli eseshiye isikhundla.Ucashunwe ethi udaba lokuthatha izikhundla eziphezulu kule nhlangano kalulusha njengoba kwake kwadingidwa ngalo engqungqutheleni eyayisePolokwane ngo-2007. Nakuleyo ngqungquthela abantu besifazane babefuna ukuphatha izikhundla eziphezulu zokuba yiphini likamengameli, ucashunwe esho kanje.Naye uKodwa akufunanga ukucacisa ngezinyathelo ezizothathelwa amalungu ayo asephakamise amagama abaholi abafuna bangene esikhundleni sokuba ngumengameli wale nhlangano ngoDisemba uma sekukhethwa ubuholi bayo obusha.Kuyinto ejwayelekile kule nhlangano ebusayo, ukuthi kunyakaze izinhlaka zayo ezahlukene uma sekufike lesi sikhathi.Ithuba lokukhethwa kobuholi bale nhlangano liyaye livulwe ngemuva kokuba ibe nengqungquthela yenqubomgomo wayo, kulo nyaka ezoba ngoJuni.