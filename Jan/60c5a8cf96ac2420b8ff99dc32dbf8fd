UFISA sengathi ngabe uyakwazi ukusicisha emiqondweni yabantu isigameko esisematheni, owesifazane ogxekwe ezinkundleni zokuxhumana ngoba eshuthe eqhwakele ethuneni lomculi ongasekho uSfiso Ncwane. UNkk Nondumiso Biyase waseMgungundlovu, utshele Isolezwe ukuthi ufisa kufinyelele emndenini wakwaNcwane ukuxolisa kwakhe ngesenzo sokushutha ethuneni. UNkk Biyase othe washonelwa umyeni eneminyaka engu-22, uthe ubengazi ukuthi ukushutha kwakhe ethuneni likaNcwane kuzonyakazisa isizwe kangaka. Akukho okuningi engingakusho ngaphandle kokuxolisa ngenhliziyo yami yonke esizweni sonke, nasemndenini wakwaNcwane, ikakhulukazi umkakhe. Nami ngiwumfelokazi ngiyazi kunzima kanjani ukushonelwa indoda. Bengingaqondile ukuhlekisa ngokushutha ethuneni likaNcwane kodwa ngakwenza nginganakile ukuthi kungadala omngaka umonakalo. Nami ngiyaya ethuneni lomyeni wami ngishuthe kodwa ke izinkolelo zethu azifani. Angicabanganga ukuthi kuzoba yinkinga kulokhu, echaza.UNkk Biyase obekhulumela phansi abuye athule aphefumulele phezulu, uthe isithombe wasishutha ngempelasonto ekomunye umngcwabo emathuneni eLalakahle eHillcrest. Sasibaningi esashutha ngoba sajabula sizithela ethuneni likaNcwane siqala nokulibona. Sashutha sonke sishintshana sathumelelana nezithombe. Angazi ukuthi esami safika kanjani kuFacebook ngoba ngangishutha ngefoni yomunye, kusho uNkk Biyase.Uthe isigameko simphathe kabi, akamnandi neze emoyeni. Utshele Isolezwe ukuthi indlela ahlukumezeke ngayo kudingeke aphume ngisho kuFacebook. Ukubonile nokuphawula kwabantu bekhwela badilika kuye, athi kumphathe kabi. Uthe ufisa nokufinyelela emisakazweni adlulise ukuxolisa ngoba ubonile nalabalandeli bomsakazi woKhozi FM uKhathide Tshathugodo Ngobe bephawula ngesithombe asifake kuFacebook. Isenzo sikaNkk Biyase sigxekwe nayisazi samasiko uMnuz Mzi Mngadi esithe siyichilo. Uthe ithuna liyahlonishwa futhi okuphambene kakhulu kulesi sigameko ukuthi ngowesifazane ohlale ethuneni lenye indoda.AbeNcwane Communications nabo bathe baphoxekile ngalesi senzo, banxusa abalandeli ukuthi bahloniphe umndeni. U-Asanda Mpayise okhulumela le nkampani kaNcwane, uthe baphoxekile ngokwenzekile ngoba ngokwesintu akudlalelwa ethuneni. Ngesikhathi sokuloba izolo, uMpayise akatholakalanga ukuphawula ngokuxolisa kukaNkk Biyase.