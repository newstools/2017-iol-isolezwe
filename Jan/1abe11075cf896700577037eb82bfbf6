SEKUSABALELE umbiko ongemuhle ezinkundleni zokuxhumana osola iMeya yeTheku, uNkk Zandile Gumede, ngokuxhaphaza imali yabakhokhi bentela ngokuthenga imizi eyisikhombisa selokhu engene esikhundleni.Umbiko, otholwe yiSolezwe ku-Whatsapp, usola iMeya ngokungabikeli abantu ngomsebenzi esiwenzile selokhu ingene esikhundleni kodwa imatasa ithenga imizi njalo ngenyanga.Imizi kuthiwa isezindaweni zomacaphunakusale - eMhlanga, Ballito, Brettenwood Estate, Hillcrest naseWestville.Kuphinde kubuzwe ukuthi uyithathaphi imali yokuthenga le mizi ngoba umholo wakhe ngeke uyikhokhele yonke le mizi. Uphinde asolwe ngokunikeza amathenda izinkampani zamaNdiya okuthiwa avotela i-DA akhohlwe ngezabantu abamnyama abavotela i-ANC.Umbiko uthi kunophiko lwakagesi kuMasipala weTheku lapho kubekwe isichuse somuntu omnyama oyiNhloko yakhona, uMnuz Sandile Maphumulo, naye osolwa ngokunikeza izinkampani zikamacaphunakusale uMnuz Vivian Reddy wonke amathenda. UMnuz Vivian Reddy uthe lo mbiko ungamanga futhi miningi esazovela njengoba kuza ingqungquthela yokukhetha ubuholi obusha be-ANC. Uthe i-Edison Power Group okuyinkampani yakhe ayiwatholi amathenda kumasipala futhi ayilenzi ibhizinisi noMasipala weTheku noHulumeni waKwaZulu-Natal kule minyaka engu-10 edlule.Emhlanganweni wekomiti elilawula uMkhandlu weTheku eCity Hall izolo, uNkk Gumede uyichithile imibiko esabalele ezinkundleni zokuxhumana ngezinsolo zoxhaxha lwemizi anayo wathi yena unomuzi owodwa osePhoenix.Khonamanjalo kushone elayizolo sekunomunye umbiko ogxeka abakhulume kabi ngeMeya yeTheku, ubabiza ngokuthi basadiniwe ngokuhlulwa kwabo engqungqutheleni yokukhetha ubuholi be-ANC eThekwini naKwaZulu-Natal.