UZINIKELE emaphoyiseni owesilisa oneminyaka engu-29 obhekene necala lokubulala owesifazane ayethandana naye ehostela laseMlaza, iGlebelands. UNksz Akhona Ngxokana (31) udutshulwe kathathu ngoMgqibelo ngo-1.30 ekuseni. Isolezwe lithole ukuthi owesifazane ungqoklozwe ngowayeyisoka lakhe ngesibhamu ngesikhathi evakashele isoka lakhe elisha. Okhulumela amaphoyisa KwaZulu-Natal, uLt Colonel Thulani Zwane, uthe umsolwa uzovela enkantolo maduze. Umsolwa oneminyaka engu-29 uzinikele emaphoyiseni ngecala lokubulala owesifazane otholwe eshonile ehostela. Umsolwa ongunogada uzinikele esiteshini saseMlaza ngemuva kokubulala owesifazane, kusho uZwane. Amaphoyisa athe ukubulawa kowesifazane akuhlangene nodlame okuke kwabikwa ngalo kule ndawo. Isolezwe lithole ngomthombo walo othembekile ukuthi kunezinsolo zokuthi umsolwa ubulale owayeyintombi yakhe ngoba enovalo lokuthi angakhipha izimfihlo ngolwazi analo ngodlame obeluqhubeka ehostela. Umsolwa ubengomunye wabantu abasolwa ngokuba nesandla odlameni obeluqhubeka ehostela. Intombi yakhe kuningi okuthiwa ibikwazi nobekwenza umsolwa esabe ukuthi izokhipha izindaba eziyimfihlo, kusho umthombo. Omunye umthombo uveze ukuthi umsolwa ubengafuni umufi athandane nomunye umuntu nokwenze wanengeka uma eseqhubeka nempilo. Owesifazane obulewe kuvele ukuthi uke wahlala ku-block 57 wabuye wahlala ku-block 53. Umsolwa ubehlala ku-block 52. UNksz Vanessa Burger oyisishoshovu esilwa nodlame lwasehostela izolo uthumele isitatimende kwabezindaba ekhala ngokubulawa kowesifazane. Uzwakalise ukuthi kunesidingo sokuthi uhulumeni angenelele ezinkingeni ezikhungethe ihostela ukuze kube nokuthula. UMnuz Mxolisi Kaunda woMnyango wezokuPhepha nokuThutha KwaZulu-Natal izolo uthumele isitatimende kwabezindaba encoma ukubambisana kwemizila emibili eqinisekisa ukuphepha ehostela. Kulesi sitatimende kuthiwa umzila iDurban Liner ne-Masakhokuhle babe nomhlangano obuhlelwe uMnyango wezokuThutha, nokuyilapho okuvele khona ukuthi ayikho impi phakathi kwabo kodwa abantu abayizigebengu abazama ukubadunga. Manje sekunokuthula ehostela kanti kunabantu abazama ezinye izindlela ukuthi kube nodlame. Kuyacaca ukuthi kunabantu abafuna ukusabisa wonke umuntu ehostela. Sifuna kubanjwe lezi zigebengu. Sicela nabantu basehostela basebenzisane nososeshini bemizila yomibili ukuze kuqinisekiswe ukuthi akugcwali izigebengu ezenza sengathi zigade umsebenzi, kusho uKaunda.