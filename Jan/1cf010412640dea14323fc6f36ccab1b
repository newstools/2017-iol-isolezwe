KUBALULEKILE ukuqaphela izinhlobo zokudla izingane ezinikwa zona emakhaya nalokho ezifakelwa khona esikoleni.Ingane kumele ithole ukudla okunayo yonke imisoco namavithamini yikhona ukuze ibe nempilo.Kubalulekile ukuqaphela ukuthi kawugcini usuthenga uhlobo oluthize lokudla kakhulu ngoba lokho kuzoholela ekutheni ingane ihlale idla lokho kudla.Ongoti bathi kuyiphutha elikhulu ukungaqikeleli umphako wengane yakho ngoba kuyenza ibe ntekenteke ngenxa yokushoda kwemisoco egazini. Kuyenza nokuthi ingaphaphami nasesikoleni.Ungoti ngezindlela zokudla, uNksz Fortunate Shandu uthi ukudla okudliwa yingane kuyibeka emathubeni amaningi okukhalipha esikoleni nasekhaya. Uthe lokhu kwenziwa wukudla ngezikhathi ezifanele kanjalo nezakhamzimba ezibalulekile. Kunezinto eziningi ezidingeka emzimbeni wengane nokumele okungenani izithole njalo ngosuku. Noma ngabe umzali akahlali ekhaya kodwa ukudla okuphathwa yingane esikoleni kumele aqikelele ukuthi kunomsoco konke futhi asikho isakhamzimba sosuku esishodayo. Okuhle wukuthi kwizinhlobo zokudla ezivame ukutholakala emakhaya, uyazithola zonke lezi zakhamzimba ezinemisoco edingekayo nebalulekile, kusho uNksz Shandu. Eqhuba uthe noma ziziningi kakhulu izinhlobo zokudla kodwa kukhona lezi ezingafanele ukusala nangephutha uma umzali enza igilosa. Amaqanda, ubisi, isibindi, ushizi, impuphu, ubhontshisi, izithelo, amakinati nofishi akumele kusale nangephutha ngoba konke lokhu kudla ungakwazi ukukupheka ngezindlela ezahlukene zonke izinsuku nengane ithole imisoco efanele. Noma uswidi namakhekhe zikuthanda izingane ayinganikwa kakhulu, kanjalo ne-yoghurt akumele abazali bawajwayele ngoba anoshukela ngokweqile, okungenani angayintshontshela kabili esontweni. Inyama nayo akumele kube ngethosiwe sonke isikhathi okungenani akube ebilisiwe ngoba akumele ingane igcine seyikhuluphele ngokweqile. Zonke izinsuku ingane uma uyifakela umphako, faka nesigubhu samanzi okuphuza, kugcizelela yena.Qaphela ungasali * -vitamin A, Iron, Zinc, Calcium namanye amavitamin ngokuhlukana kwawo.Nakhu okunye ongakufaka esitsheni somphako:Uma nikade nipheke inkukhu ngayizolo, ungayicuca ibe ncane bese ufaka kancane imayonaise bese ufaka esinkweni wenze isamishi.Nofishi osethinini nawo uma nikade niwupheke ngayizolo wasala, ungawuqobela * -cucumber ukuze uhehe, bese wenzela ngawo ingane isamishi.Ukushintsha isinkwa, ungayenzela ingane yakhe i-pasta kanye ngesonto.Izicoficofi ungayinika zona kodwa akube wusuku olulodwa vo, nayo ingane ikwazi lokho.No-polony nawo ungawuxuba neqanda elixoviwe kanye ngesonto, kungabi yisidlo samihla ngemihla. Ekuseni:Gwema ama-cereal anoshukela. Ushukela omningi luqala nje usuku awuwulungele umzimba wengane yakho.Ingane ungayiphekela nephalishi elimhlophe ulithi coyi ngoju. Ungayifakeli zonke izicoficofi ezizocika inhliziyo igcine ingasadli njalo ekuseni. Ubisi oluyi-full cream lubalulekile ngoba lunamafutha asuke esadingwa wumzimba wengane yakho.Ezokuphatha esikoleni:Akumele ingane idle ngokweqile ngakho izingcezu ezimbili zesinkwa sikakolweni zilungile. Shintsha izinto ozifaka phakathi esinkweni, okungaba yi-peanut butter, ujamu nokunye.Ntambama isibuya esikoleni:Ngenxa yokuthi ingane isuke isanda kudla akudingi uyicinelele eduze ngoba kungadala ukuthi kube khona isidlo sosuku eseqayo ingabe isadla. Ngalesi sikhathi ayidle isithelo ukubambisa isalinde isidlo sakusihlwa.Kusihlwa:Akube wukudla okuphekwe ekhaya futhi ingane idle ngesikhathi kudla wonke umuntu ekhaya ukuze ikukhuthalele ukudla. Okunye umzali kumele aqikelele ukuthi ukudla akuphekayo kunazo zonke izakhamzimba ezidingeka egazini lengane ukuze ekuseni ivuke iwumqemane.