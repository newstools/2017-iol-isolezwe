KUSHISWE umuzi wakubo kwesoka ngemuva kokuthi kutholakale isidumbu sowesifazane (23) obedukile sesonakele kwa-H, eMlaza, ngoLwesibili.Isoka, igama lalo eligodliwe, kuthiwa lilaliswe esibhedlela ngemuva kokushawa kanzima ngabantu abangaziwa. Isidumbu sikaNksz Anele Hadebe wakwa-J eMlaza sitholwe silahlwe endaweni eyihlathi kwa-H ngoLwesibili emini sesonakele.Ngokusho kwelungu lomndeni elicele ukuthi igama lalo ligodlwe, uNksz Hadebe unyamalale ngoDisemba 27. Kuthiwa uthole ucingo obeluvela esokeni lakhe, wabonakala futhi esengena emotweni yalo. Umndeni wakhe uqale ukukhathazeka uma engasabuyi. Uqale ukusola ukuthi kukhona okushaya amanzi uma ungena ku-voicemail uma uthi uyamthinta. Sibe sesizama ngayo yonke indlela ukumfuna, sabikela namaphoyisa. Sihambe sayothola nohlu lwezinamba azishayelile kwiselula yakhe ngaphambi kokuthi anyamalale, kuchaza ilungu lomndeni. Lithe bathole inombolo yendoda okuthiwa ibiyisoka lakhe nokuyiyo abeyishayele ngaphambi kokunyamalala.Bayishayelile inombolo bakhuluma nomnikazi wayo, becela ukubonana naye ukuze bezwe ukuthi ugcine nini ukubona uNksz Hadebe kodwa walokhu ethe uzofika kubo. Kuze kwatholakala isidumbu bengakaze babonane naye. Ilungu lomndeni lithe bathole ucingo ngoLwesibili ngabo-2 emini lubabikela ukuthi kutholakale isidumbu sikaNksz Hadebe ehlathini eliseduze kwedamu nesikole iQhilika High. Kuthiwa kube sekutholakala amachaphazela egazi abesuka ehlathini lapho okutholwe khona isidumbu aze ayofika egcekeni lalapho kuhlala khona isoka lakhe. Nangaphakathi endlini kuthiwa kutholwe igazi ezindongeni nakuma-blinds.Ilungu lo mndeni lithe bazwile ukuthi isoka lilaliswe esibhedlela nokuthi kushiswe umuzi wakubo. Lithe bona kabahlangene nalokhu. Batholile ukuthi isoka belikade liwuhlupho emphakathini.Likhale ngokuhudula izinyawo kwamaphoyisa ekuphenyeni ngokunyamalala kwelungu labo athe kawenzanga ngendlela uphenyo. Okhulumela amaphoyisa KwaZulu-Natal, uLt Col Thulani Zwane, uthe amaphoyisa aphenya icala lokubulala ngemuva kokutholakala kwesidumbu sikaNksz Hadebe onyamalale ngoDisemba 27. Uthe isidumbu sakhe sitholakale endaweni eduze kwasesikoleni iQhilika High sesonakele. Indawo atholakale kuyo isasematheni ngenxa yokutholakala kwesidumbu sikaNomfundo Tsotetsi obekade eduke ngoDisemba 24. Ikhansela lendawo, uMnuz Bheki Mngwengwe, uthe kubahlukumezile okwenzekile. Kubuhlungu ukubona abantu abasha beshona ngalolu hlobo. Kusihlukumeze kakhulu, kusho uMngwengwe. Uthe bahlele ukuba nemihlangano namalungu omphakathi ukuthola ikhambi lokulwa nalesi sihlava.