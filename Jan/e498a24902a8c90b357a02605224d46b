IZICATHULO, imifaniswano yesikole nezikhwama zesikole zisale zigcwele igazi ngaphansi kwetekisi ekushone kuyo abafundi abane abebelibangise esikoleni, izolo. Kube muncu izolo, okuwusuku obekulindeleke ukuthi lulethe injabulo kubafundi abaningi ababuyele esikoleni ngenxa yengozi yetekisi nebhasi eyenzeke emgwaqweni Ingcebo Drive eNtuzuma. Kuqhume isililo kubazali, amalungu omphakathi nakuNgqongqoshe wezokuBusa ngokuBambisana nezoMdabu KwaZulu-Natal uNkk Nomusa Dube-Ncube ngesikhathi bebona indawo yesehlakalo. Endaweni yesigameko Isolezwe lifice itekisi elithwala abantu abangu-16 seliphenduke iqashana ngenxa yokuhlephuka kwalo. Emgwaqweni bekugcwele izinsimbi zemoto. Ibhasi likamasipala elishayisane netekisi belimi buqamama netekisi, lilimele kancane ngaphambili. Etekisini bekubonakala uthayi wengane yesikole ugcwele igazi, ulenga esihlalweni setekisi. Izikhwama zabafundi, kwesinye kubhaliwe iSibonelo High School sivaleleke ngaphansi kwetekisi. Ezinye izikhwama beziseduze kwetekisi, kodwa abanikazi bazo bengabonwa. Eceleni kwetekisi bekukhona nophaqa nesicathulo esisodwa somfundi. Ezinye izicathulo bezivaleleke ngaphansi kwetekisi, zinegazi. Imizimba emincanyana yabafundi ibigoqwe ngocwazi ocwebezelayo. Ngemizuzwana kube sekufika imoto ethwala izidumbu izothatha izidumbu. Imifaniswano yesikole ibibonakala ngesikhathi izidumbu ithathwa, igcwele igazi. Ngesikhathi sekuthathwa izidumbu abanye abazali bavele bakhihla isililo ngoba bengazi noma izingane zabo yizo yini lezi ezishonile. Omunye umzali obesehamba ngezinyawo engenandaba namabhodlela abegcwele umgwaqo uye evenini yezidumbu efuna bamvulele ukuze abone ukuthi ingane yakhe ayikho yini kulezi ebese kuthathwe izidumbu zazo.Unqatshelwe ukubona izidumbu kwathiwa akaye esikoleni sengane yakhe noma athintathe namaphoyisa. UMnuz Nkosinathi Mjwara onguyise kaThabisile Myeni (16) obeyofunda uGrade 11 eSibonelo High akakholwanga ukuthi indodakazi yakhe ishonile kule ngozi. Izingane zami ezimbili ebezikuletekisi (eyibuka). Bezicele ngizihambise esikoleni namhlanje (izolo) kodwa kwashaya isikhathi sokuthi zihambe ngisageza. Ngibatshele ukuthi abaye kogibela itekisi ngingazi ukuthi ingane yami izoshona. Ukube ngizihambisile ngabe isaphila, kusho yena ecweba izinyembezi. Indodana yakhe uBenny Myeni (13) yena ubeyoqala uGrade 8 kulesi sikole, ungeniswe esibhedlela. UMjwara uthe usadidekile ngokwenzekile ngoba ubezitshela ukuthi usuku luzoba luhle izingane zakhe zibuyela esikoleni. Imiyalezo yenduduzo ingene ilakanyana ngemuva kokuzwakala kwezindaba zokwehla kwengozi. UNgqongqoshe wezeMpilo KwaZulu-Natal uDkt Sibongiseni Dhlomo uthe usathukile emuva kokuzwa ngale ndaba.UNkk Thembeni Madlopha-Mthethwa okhulumela i-IFP kwezeMfundo uthe bazwelana nemindeni eshonelwe yizingane nabalimele.