INTATHELI YESOLEZWE INTATHELI YESOLEZWE UPHIKO lwabesifazane kwi-ANC, i-ANC Women s League (ANCWL) lithi ngeke livumele usuku lokugubha ukuzalwa kwe-ANC (okunguJanuwari 8) luphendulwe usuku lokuphuza utshwala. I-ANCWL iveze lokhu emva kwesimemezelo seGauteng Liquor Board (GLB) sokuthi izokwengeza isikhathi sokudayisa utshwala ngempelasonto. Esitatimendeni esithunyelwe yi-ANCWL, ithi ngeke ivume ukuthi lolu suku olubaluleke kangaka kwi-ANC ezokube igubha iminyaka engu-105 luphendulwe usuku lokuzigxinxa ngophuzo oludakayo. Lolu suku luzobe lugujwa e-Orlando Stadium, eSoweto, ngale mpelasonto. Inhloso kaJanuwari 8 ukuthi i-ANC ihlaziye impumelelo nezingqinamba ebhekene nazo onyakeni odlule, kuphinde kuthathwe izinqumo ngonyaka omusha, kusho i-ANCWL. Amalungu nabalandeli be-ANC ngoJanuwari 8 basuke bezolalela umengameli we-ANC ethula inkulumo, hhayi lokhu okushiwo yi-GLB. Kulo nyaka le nkulumo izokube yethulwa ngoMengameli uJacob Zuma okokugcina njengoba kuzothi ngoDisemba i-ANC ikhethe ubuholi obusha. I-ANCWL ithe ukwengezwa kwesikhathi sokudayiswa kotshwala ngoba nakhu kuzoba nomcimbi we-ANC ngenye yezindlela zokuhlaza nokudicilela phansi isithunzi nemigomo ye-ANC. I-ANCWL icele uNdunankulu, wesifundazwe, iGauteng, uDavid Makhura ukuthi angenelele ngokuthi &nbsp;akuchithe okuhlongozwa yi-GLB.