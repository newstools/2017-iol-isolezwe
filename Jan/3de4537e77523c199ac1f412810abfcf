UMA kukhulunywa ngabashayeli abashayela bebukhile, bekusuke kukhulunywa kakhulu ngabesilisa. Kodwa muva nje konke lokho sekushintshile. Kukhalwa ngabesifazane okuthiwa bashayela beqiwe ezikaFaro, bephula imithetho yomgwaqo, abanye bashayela bengaziphethe nezincwadi zokushayela. Izibalo zakamuva ziveza ukuthi kulamaholidi ewodwa nje, yinqwaba yabesifazane esiboshelwe ukushayela yeqisile otshwaleni.Bangaphezulu kuka-20% okumanje asebebanjiwe kanti lesi sibalo kulindeleke ukuthi senyuke kwazise namaholidi abengakapheli. Okhulumela abeRoad Traffic Management uMnuz Simon Zwane uveze ukuthi lesi sibalo siphezulu kakhulu uma siqhathaniswa nesaphambilini njengoba besima ku-10% nangaphansi. Sekuyinsakavukela ukubanjwa kwabesifazane beshayela bephuzile. Ngesinye isikhathi balala nasezitokisini uma bebanjwe beshayela ngaphandle kwezincwadi ngoba lokho kuyicala elikhulu. Ngingasho ukuthi ngalesi sikhathi sonyaka sesinyuke safika ku-20% isibalo sabesifazane ababoshwa ngamacala okuphula umthetho emgwaqeni. Kuningi nokunye abakwenzayo njengokushayela bengalifakile ibhande noma behamba nezingane bengazihlalisile esihlalweni zazo.Abanye bama emarobhothini balibale wukuzicwala ubuso, kuze kudaleke isiminyaminya. Bakhona nabagijima kakhulu badlule isivinini ababekelwe sona emgwaqweni, kusho uZwane. Eqhuba uthe ukunyuka kwalesi sibalo kuyethusa ngoba kukhombisa ngokusobala ukuthi abantu bayehluleka ukulandela umthetho. UZwane uthe yize kuyizinsuku zokungcebeleka kodwa bayaqhubeka nokunxusa abantu ukuthi bahloniphe imiyalelo nemithetho yokushayela emgwaqweni. Ukungashayeli kahle komuntu oyedwa emgwaqweni uthi kungaholela ekulimaleni kwenqwaba yabantu nokwenza amaphoyisa aqhubeke nokubavalela nangamaholidi abantu abazijabulisa ngotshwala bese bengena ezimotweni. UZwane uthe kubalulekile ukuthi abashayeli bahloniphane bebodwa nasemgwaqweni futhi babekezelelane ukuze bafike emakhaya bephephile.