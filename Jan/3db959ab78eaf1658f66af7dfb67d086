KUNDIZE izihlalo kwaba wubumayemaye eNkantolo yeMantshi eScottburgh izolo ngesikhathi iziboshwa esezitoke iminyaka emihlanu zijomba ebhokisini zishaya abashushisi ababili ngezihlalo zidinwa wukuthi bafuna kuhlehle icala.Umthombo weSolezwe uthe lokhu kwenzeke emini ngesikhathi abashushisi benza izethulo ecaleni lamadoda awu-25 nowesifazane oyedwa ababoshwa ngo-2012 ngecala lokweba amakhebuli. Kuthiwa badinwe wukuthi sebehlale iminyaka eyisihlanu esitokisini kodwa abashushisi bakhuluma indaba yokuthi icala lihlehle.Ofonele Isolezwe wacela ukungadalulwa uthe bekulindeleke ukuthi icala liqale ukuqulwa izolo kodwa abashushisi bacela ukuthi lihlehle ngoba bethi balinde kuqokwe abazolekelela ijaji uma sekuqulwa icala.Kuthiwa kuqale oyedwa umsolwa wathuka ecikwa wobekushiwo kwabe sekunanela abanye. IMatshi kuthiwa ivele yaphuma enkantolo, abasolwa base bevele bethola ithuba, bajomba ebhokisini bathatha izihlalo bashaya ngazo abashushisi. Abameli abayisikhombisa ababamele ngokwehlukana kuthiwa basukume ezihlalweni babaleka.Kusale kumapeketwane enkantolo izihlalo zibheke phezulu.Abasolwa kuthiwa bebekade begadwe ngamaphoyisa ayisithupha, amabili ajwayele ukusebenza enkantolo namane eTRT.Kuthiwa vele ziyagadwa ngoba ziyaziwa ukuthi zinokubuye zigoloze ukungena ebhokisini ngoba zikhala ngokutoka isikhathi eside. UMqondisi wophiko lwezokushushisa KwaZulu-Natal, u-Advocate Moipone Noko, ukuqinisekisile okwenzeke eNkantolo yeMantshi eScottburgh. Uthe abashushisi ababili abathintekayo bayelashwa. Okhulumela amaphoyisa KwaZulu-Natal, uLt Colonel Thulani Zwane, uthe alikho icala elivuliwe okwamanje.