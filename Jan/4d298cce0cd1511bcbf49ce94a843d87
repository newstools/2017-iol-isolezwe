UKUKHATHALELA ikusasa nemfundo kwenze ibhungu lasoSizweni eNewcastle lasungula laphinde lathuthukisa inkundla yokuxhumana ebhekelele ukusiza abafundi, iBreak Thru App.UMnuz Andile Sithebe (26) uthe uqhamuke nale ndlela yokusiza abafundi ngenxa yokukhathazeka okuvame ukubonakala njalo uma sekuphuma imiphumela. Engikwenzile kuzosiza abafundi bachazeleke kangconywana ngezifundo abazenza ezikoleni noma ngabe yisikhathi sini. Kuyenzeka ekilasini umfundi esabe ukubuza kuthisha lapho engezwanga kahle kodwa uzothi uma eseyedwa athole ukuchazeleka ngaleso sifundo exoxa nomuntu ozomkhanyisela kahle ngokusebenzisa iBreak Thru App, kusho uMnuz Sithebe.Ukwenza lokhu kudinga umuntu abe nocingo lwesimanjemanje lapho ezokwazi uku-downloada khona iBreak Thru App njengezinye izinkundla zokuxhumana. USithebe uthe kunothisha abaqeqeshiwe ababhekele ukusiza ngezifundo ezenziwa ezikoleni zakuleli ukuze umuntu onenkinga angahlali esebumnyameni. Njengoba kade kusanda kuphuma imiphumela ka-matric uthe bebengagcini ngokusiza ngayo kuphela kodwa benethimba lakhe bebenabantu abaqeqeshelwe ukweluleka abafundi abebephatheke kabi ngenxa yemiphumela emibi nabafeyilile ukuze babanike ithemba bangathathi izinqumo ezimbi.Echaza ngokumenze waqhamuka nale ndlela yokuxhumana uthe ukufeyila kwabafundi kube yinto emkhathaza kakhulu.Ucabange wajula ebheka isixazululo esingasiza kuguquleke lesi simo esingagcini ngokuphatha kabi abafundi kuphela kodwa nabazali abasuke bebheke lukhulu ezinganeni zabo.Kulezi zinsuku uSithebe uhambela izikole nezikhungo zemfundo echaza ngokubaluleka kokusebenzisa iBreak Thru App.