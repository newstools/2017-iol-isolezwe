KUSOLWA utshwala njengembangela yengozi okushone kuyo abantu abane kushayisana izimoto ezimbili eSakhamkhanya, KwaDukuza, ngoMgqibelo ebusuku.Abanye abantu abayisishiyagalombili okuthiwa bebe kulezi zimoto ezishayisene okungamaGolf amabili kubikwa ukuthi basesimweni esibucayi esibhedlela KwaDukuza.INhloko yamaphoyisa omkhandlu KwaDukuza, uMnuz Mabo Thengwayo, ithe basola uphuzo oludakayo njengembangela yale ngozi njengoba kwenye imoto kutholakale utshwala. Nabalimele bebekhafula utshwala ngesikhathi besizwa endaweni yesehlakalo okwenza ziqine izinsolo zokuthi wutshwala obube nomthelela kule ngozi, kusho uThengwayo.Uthe amaphoyisa ayaphenya ngengozi wengeza ngokuthi wumbutho weSAPS ozonquma ukuthi yiliphi icala elizovulwa. Abashayeli bazo zombili izimoto ezishayisene bashonele khona lapho, kusho uThengwayo.Uthe lapho kwenzeke khona ingozi kujwayele ukuthi kube nezingozi. Umphakathi waseSakhamkhanya uthe ucela ukufakelwa izinciphisajubane emgwaqweni ukuze kunciphe izingozi kule ndawo, kusho uThengwayo.IMeya emkhandlwini waKwaDukuza, uMnuz Ricardo Mthembu, idlulise amazwi enduduzo kwabashonelwe nabalinyalelwe yizihlobo zabo engozini. Umyalezo wethu awushintshile kulowo wamaholide kaKhisimusi. Sinxusa abashayeli ukuba bahloniphe imithetho yomgwaqo ngenhloso yokugwema izingozi endaweni yethu, kusho uMthembu.Uthe okwamanje abafuni ukwenaba kakhulu ngale ngozi eyenzekile ngoba abakabi nemininingwane egcwele.UMthembu uthe benza konke okusemandleni abo bewumkhandlu ukuzama ukunciphisa izingozi.U-N2 odlula KwaDukuza usemigwaqweni ebe nezingozi eziningi KwaZulu-Natal ngamaholidi kaKhisimusi.Umthombo weSolezwe oyiphoyisa lomgwaqo uthe isibalo sezingozi nyakenye sinyuswe ukuthi amaphoyisa abengekho emgwaqweni ngenxa yokuthi abenganikwa ithuba lokusebenza izinsuku ezengeziwe. Ukungabonakali kwamaphoyisa kwenza abashayeli bazenzele umathanda emgwaqweni. Bheka nje ngo-2015 sasinamaphoyisa amaningi emgwaqweni isibalo sezingozi saba sincane uma kuqhathaniswa nesangonyaka odlule, kusho umthombo.