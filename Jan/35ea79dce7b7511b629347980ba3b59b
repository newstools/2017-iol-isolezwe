SEKUNXUSWE umphakathi ukuthi ungenelele ekuvikeleni izingane eMlaza ngemuva kokushona kwezingane ezimbili ngesihluku.Kwesinye isehlakalo esishiye abantu beshaqekile kushone uLindelwa Nzephe Nyadi (12) wakwa-L, eMlaza oshone ngeSonto ngemuva kokudubuleka ngesikhathi kuqhunyiswa isibhamu kubhiyozelwa uNcibijane.ULindelwa kusolwa ukuthi ushaywe yinhlamvu ekhanda ngemuva kokuthi kube khona umuntu oqhumise isibhamu kade kuqhunyiswa iziqhumane. Uyise uMnuz Lindinkosi Nyadi, uthe basashaqekile ngokubulawa kwendodana yakhe. Uphume eyohlala ngaphandle nabangani bakhe ngesikhathi sekuqhunyiswa iziqhumane kodwa wabuya nabangani bakhe sebemthwele. Ubengasakhulumi kunesibazana ebesikhona ekhanda lakhe ebesiphuma igazi kancane. Size sathola esibhedlela iPrince Mshiyeni ukuthi unenhlamvu ekhanda ngoba bekungekho lutho obelukhombisa ukuthi ulimele ngaleyo ndlela, kusho uNyadi. Uthe ePrince Mshiyeni bamdlulisele eNkosi Albert Luthuli Central lapho kuvele khona ukuthi ngeke esahlinzwa ngoba inhlamvu isithinte ubuchopho. Ubuyiselwe ePrince Mshiyeni lapho eshonele khona ngeSonto.Lesi sigameko silandela kutholakala isidumbu sentombazane yakwa-H, eMlaza uNomfundo Tsotetsi, otholakale ebulewe ngemuva kokunyamalala ngoDisemba 24 ethunywe i-artime esitolo.Isidumbu sikaNomfundo sitholakale ngoDisemba 31 emagcekeni esikole abefunda kuso iZandile Primary eboshwe ngomchilo wezinwele ezixhunywayo entanyeni egoqwe ngopulasitiki omnyama netshali. Ngokusho kukaNksz Silindile Tsotetsi, ongumzala kanina kaNomfundo nokunguye obemkhulisa, isidumbu sakhe sitholakale sesonakele. Uthe bakholwa nawukuthi abantu abambulele basilahle khona ngemuva kwesikhathi bembulele ngoba bake babheka eduze kwalapho etholakale khona kodwa bangabona lutho. Izolo uNgqongqoshe wezokuThuthukiswa koMphakathi KwaZulu-Natal uNkk Weziwe Thusi neMeya yeTheku uNkk Zandile Gumede, bahambele imindeni yalezi zingane.UNkk Thusi unxuse amalungu omphakathi ukuthi akusukumele ukuvikelwa kwezingane wathi lokhu kungumsebenzi womphakathi wonke. Ingane akusiyo eyomndeni wayo kuphela kepha ngeyesizwe sonke yingakho simangala uma kukhona abantu abafana nalaba abalimaza izingane, kusho uNkk Thusi.Uthe imindeni yezingane izolulekwa ngokwengqondo ukuyisiza ukubhekana nesimo.UNkk Gumede uthe bakholwa wukuthi odubule uLindelwa ngumuntu ongenayo ngisho ilayisensi yokuba nesibhamu. Uthe umuntu onesibhamu ngokusemthethweni ubengeke enze kanje. Unxuse amalungu omphakathi ukuthi abuyele ekubeni namakomiti agada ubugebengu emphakathini ukuze kuvikelwe umphakathi ebugebengwini. Okhulumela amaphoyisa uLt Col Thulani Zwane ukuqinisekisile ukuthi lezi zehlakalo zombili zibikiwe emaphoyiseni. Uthe akekho osaboshiwe.