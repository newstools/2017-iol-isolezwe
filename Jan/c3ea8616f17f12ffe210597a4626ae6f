UMFUNDISI waseDaveyton, Ekurhuleni, ophuzisa ibandla lakhe amafutha afakwa enjinini yemoto, ungumshumayeli wevangeli wokamuva osebenzisa indlela engaqondakali uma ethu ulapha abazalwane.Iphephandaba elisesitebeleni esisodwa neSolezwe, i-The Star lizibonile izithombe zoMphrofethi uTheo Bongani Maseko webandla iBreath of Christ Ministries ephuzisa ibandla lakhe amafutha afakwa enjinini yemoto ngesikhathi kunenkonzo ngeledlule.Inqwaba yabefundisi kule minyaka emibili edlule iphenduke ondabuzekwayo ngezinto ezididayo ezenza kumbe ezenzisa abazalwane, kubalwa ukubadlisa utshani, ukubafunza izinyoka nokubafutha nge-doom. Konke lokhu kwenziwa egameni lokuthi bayelashwa kumbe bazosizakala ezinkingeni abazano.Uma ebuzwa uMaseko ukuthi kungani esebenzisa le ndlela ukwelapha abazalwane, uthe ukwenza lokhu ngoba efuna ukukhombisa amandla kaNkulunkulu. Uma sisebenzisa noma yini eGameni likaJesu, ubuthi obukuleyo nto buyaphela njengoba kungekho muntu oseke wangeniswa esibhedlela ngenxa yamafutha emoto, kusho uMaseko.Uthe labo asebephuze la mafutha, sebesindisiwe.Uvikele lokho akushoyo ngokucaphuna amavesi eBhayibhelini. UJesu wathimisela phansi wenza udaka, wathatha lolo daka walugcoba ebusweni bempumputhe, lowo muntu owayengaboni wabe eselapheka. UMark 16 vesi 17 kuya ku-18 uthi egameni lami nokhipha amadimoni, nikhulume ngezilimi, nibambe izinyoka ngezandla, niphuze izinto ezinobuthi kodwa zinganenzi lutho nibeke izandla kulabo abagulayo basinde, usho kanje. USihlalo weKhomishini ephenya ngokuziphatha kwamabandla uNkk Thoko Xaluva-Mkhwanazi uthe udiniwe ngalesi sigameko sakamuva.Unxuse abaholi bamabandla ukuba babumbane balwe nalesi sihlava esidicilela phansi inkolo yobuKrestu. Baningi abantu abasazofa ngenxa yele nto, sisanenhlanhla ukuthi akukenzeki lutho, kusho uNkk Xaluva-Mkhwanazi.Uthe abefundisi kumele bavume amabandla abo alawulwe umthetho ukuze kuphele izigameko zalolu hlobo.UNkk Xaluva-Mkhwanazi uthe mhlawumbe uMaseko kumele abe ngumkhandi wezimoto.