I-SABC isidalule ukuthi ukususwa kukaMnuz Hlaudi Motsoeneng esikhundleni abesibambile kuyo akusho ukuthi isizoguqulwa imigomo nemithetho ayibeka ngesikhathi esakuso.&nbsp;Kuzokhumbuleka ukuthi nyakenye uMotsoeneng wagcina esusiwe esikhundleni sokuba yi-Chief Operating Officer (COO) okuyisikhundla esasusa ukukhuluma ngesikhathi sinikezwa yena kwazise kwakunembuzo ngokuthi ugcine kuliphi izinga ngokwemfundo.&nbsp; Ngesikhathi esasibambile lesi sikhundla uMotsoeneng wathatha esinye sezinqumo ezinkulu emlandweni we-SABC ephasisa umthetho wokuthi kudlalwe u-90% womculo wakuleli kuzo zonke iteshi zomsakazo ezingaphansi kwe-SABC. UMotsoeneng waqhuba wabeka umthetho wokuthi ngokuhamba kwesikhathi neziteshi zethelevishini ezingaphansi kwe-SABC nazo kumele zidlale u-80% wezinhlelo ezikhiqizwe kuleli.&nbsp; &quot;Baningi abantu ababa yingxenye yokushaywa kwalowo mthetho ngoJulayi nyakenye. Kodwa ke ithelevishini ayifani nomsakazo, konke kusezandleni zezinkampani ezikhiqiza izinhlelo ukuthi zizilethe kwa-SABC,&quot; kusho okhulumela uSABC, uMnuz Kaizer Kganyago.&nbsp; Umthetho wokudlala u-90% womculo wakuleli emsakazweni engaphansi kwe-SABC wamukelwa amaciko amaningi kodwa ababephikisana noMotsoeneng bakhala ngokuthi ubulala ubunjalo beziteshi ezihlukahlukene ebesezizakhele igama ngokudlala umculo wakuwo wonke amazwe.&nbsp; &quot;Akukho okuzoshintsha ngalowo mthetho,&quot; kuqhuba uKganyago.&nbsp; Ube esebuza ukuthi umgomo ungaguqukelani ngoba nakhu sekuhambe uMotsoeneng.&nbsp;&quot;Lento sesiyenza engathi bekuwumthetho wakhe yedwa. Baningi abantu abashiya izinkampani emva kokuba bebeke imigomo ethize. Ngabe lokho kuchaza ukuthi kumele iguqulwe uma sebehambile?&quot; usho kanje.&nbsp; NgoDisemba nyakenye iNkantolo eNkulu yaseWestern Cape yakhipha isinqumo sokuthi asikho isikhundla okumele sibanjwe uMotsoeneng kwaSABC. Lesi sinqumo saphuma kulandela izikhalazo ezafakwa yi-DA, icela kuphenywe ukuthi uMotsoeneng wasithola kanjani isikhundla sakhe kwiSABC.&nbsp;