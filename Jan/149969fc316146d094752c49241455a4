UHLONIPHE uyise ongasekho ngokuphumelela umfundi omncane kunabo bonke, obenza umatric KwaZulu-Natal nyakenye.UZinhle Nodolo (15) waseWelbedacht, eChatsworth, wenze leli banga eneminyaka engu-14 eMeadowlands Secondary. Njengoba ezalwe ngo-Okthoba ubhale izivivinyo zika-matric esena-15.Ngesikhathi eshonelwa nguyise owayenguthisha ongowokudabuka eZimbabwe ngo-2013, uZinhle uthi izinto zaba nzima njengoba wayehlala naye eZimbabwe futhi kunguyena muntu owayehlale emgqugquzela ukuthi afunde ngoba ebona ubukhali bakhe. Ngangena esikoleni ngineminyaka emithathu, ngajombiswa ikilasi uGrade 3 noGrade 5 ngoba ngangihlakaniphile. EZimbabwe kuhlukile indlela okufundwa ngayo ngoba njalo sihlale sigqugquzelwa ukuthi senze kahle, nenduku iyasho futhi uma ungaphasi, kusho uZinhle.Uthe ngemuva kokushona kukayise kwadingeka ukuthi abuyele kwelakuleli azohlala nonina ongowokuzalwa e-Eastern Cape. Ngaba nenkinga ngifuna isikole ngaze ngasithola sekuzophela ikota yokuqala. Angibanga nankinga kakhulu nesiZulu ngoba eZimbabwe ngangifunda isiNdebele. Ngisenzile esikoleni njengolimi olwengeziwe kanti bengihlale ngibaqwaqwada emakhanda abanye abafundi kuwona wonke amabanga, kusho uZinhle.Uthe yize engazange asifake isicelo sokufunda enyuvesi ngoba engenayo imali kodwa uyafisa ukuvula ibhizinisi lokudayisa izingubo ezithungwa ngunina, uNksz Zanele Nodolo (32). Umama uyathunga, nami uyangifundisa sengiyazama. Ngifuna ukuvula ibhizinisi ukuze ngikwazi ukumdayisela izinto zakhe. Ngifuna ukwenza izifundo ezithinta amabhizinisi ukuze ngikwazi ukumsiza ngoba uwa evuka nami engifundisa, kusho uZinhle.UNksz Nodolo uthe uZinhle wamthola eneminyaka engu-17 kanti baphila ngokudayisa izingubo azithungayo. Ngiyathanda ukuthi ayofunda kodwa anginayo imali yokuthi aye enyuvesi. Ngiphila ngokudayisa izingubo nakhona ayikho imali etheni engiyenzayo ngoba izingubo zezingane engizithungayo zithengwa ngoDisemba kuphela, ngoJanuwari isimo siyabheda angenzi mali, kusho uNksz Nodolo.Uthe ukushona kukayise kaZinhle owayenomdlavuza kuyigqugquzele kakhulu indodakazi yakhe ukuthi ifunde, iphase kahle izifundo zayo.