ZANELE MTHETHWALUGCINE lugobile uphondo kuMasipala weTheku ngodaba lokuphambana kwamathuna eQueensburgh, eThekwini, obeluthinta umndeni wakwaShozi okugcine kubhuntshe ukwembulwa itshe elifakwe ethuneni lomunye.Phambilini umasipala ubumile ekutheni akukho phutha elenzekile kulolu daba phezu kokuba uNkk Thoko Shozi, &nbsp;waseKlaarwater ebenesiqiniseko sokuthi akulona ithuna lomyeni wakhe okufakwe kulo itshe. UNkk Shozi owashonelwa nguMnuz Themba Shozi, ngoSepthemba nyakenye, bekumele enze umcimbi wokwembulwa kwetshe likaR13 500, ngoDisemba. Esalungisela umcimbi wathumela isihlobo ukuyocela imvume yokufaka itshe, abakwamasipala bamnikeza inombolo engu-516. Kuthe uNkk Shozi esebona isithombe setshe, babona nezingane zakhe ukuthi indawo okukhona ithuna elifakwe itshe, akuyona okwangcwatshwa kuyo umyeni wakhe. Babuyele kwamasipala bacela imephu bathola ukuthi ithuna likaShozi alifakwanga itshe futhi inombolo yalo u-534.UNkk Shozi uthe babone ngesiphambano sikasimende ebesisabhalwe amagama omyeni wakhe ethuneni elingu-534 elingafakwanga itshe.Umasipala ubugxeka uNkk Shozi ngokuthi kwakumele abe khona kuyofakwa itshe ukuqinisekisa ukuthi lifakwa ethuneni lomyeni wakhe. Ngakolunye uhlangothi uNkk Shozi wabeka ukuthi akasitholi isikhathi ngenxa yokuba matasa nomsebenzi, uthe bathembela kumasipala ngenombolo yethuna ngoba yibo abazi kangcono ngezindawo.Utshele Isolezwe ukuthi ngesonto eledlule uthole &nbsp;iSMS kuMnuz Les Moonsamy oyisikhulu ehhovisi lezamaPaki ezokuNgecebeleka namaSiko, othe bazolilungisa iphutha. Le SMS iveza ukuthi bazolungisa udaba ngokususa &nbsp;itshe &nbsp;balifake ethuneni elifanele ngokuhlanganyela nomndeni wakwaShozi.&quot;Indlela engicasuke ngayo ngivele &nbsp;ngaphendula ngeSMS ngasho ukuthi ngisaphatheke kabi ngokuthi bengenziwa umuntu onamanga ekubeni bengazi ukuthi akulona ithuna lomyeni wami leli. Angikafuni ukukhuluma nabo kodwa ngisazohlangana nommeli wami okunguye ozothatha isinqumo ngalolu daba.UMnuz Thembinkosi Ngcobo oyinhloko yalolu phiko kumasipala ukuqinisekisile ukuthi seluphothuliwe udaba lwakaShozi.&quot;Siyavuma ukuthi uNkk Shozi ubeqinisile ngodaba lwetshe. Sizolikhipha itshe silifake ethuneni lomyeni wakhe. Okudale lesi sixakaxaka yindaba endala yomkhonyovu &nbsp;wokudayiswa kwemigodi yamathuna okungekho emthethweni,&quot; kusho uNgcobo.Umndeni wakwaShozi ukhala ngezindleko eziphelele emoyeni njengoba kugcine kuhlatshwe inkomo ebivele isithengiwe, kwadliwa lingasambulwanga itshe.