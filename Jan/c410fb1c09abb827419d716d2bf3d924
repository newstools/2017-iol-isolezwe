OWESIFAZANE waKwaMashu owaphucwa izingane zakhe esolwa ngobudedengu, sekuphele iminyaka emibili elinde ukuthi zibuyiswe ngemuva kokuthi icala ayebekwe lona lihoxisiwe.Lo wesifazane igama lakhe eligodliwe ukuvikela izingane uthe wayesolwa ngokunikela ngendodakazi yakhe esokeni lakhe elingayizali ukuthi liye nayo ocansini. Uthe wayesolwa ngokuthi akazange athathe izinyathelo ngesikhathi efica isoka lakhe lilele nendodakazi yakhe eyayineminyaka eyishumi ngesikhathi kwenzeka lokhu. Angazi kahle ukuthi lezo zinsolo zafika kanjani emaphoyiseni. Ingane yalahleka izinsuku ezimbili. Ngosuku lwesithathu ngaya esikoleni ngithi ngiyobuza ukuthi ayifikanga yini. Othisha bangitshela ukuthi ngifunwa amaphoyisa. Bawafonela afika ngaboshwa kwathiwa angiyokhomba isoka lami, ngalikhomba, saboshwa. Uthe bahlala unyaka esitokisini icala lagcina lihoxisiwe kubona bobabili ngo-2014. Sengiphumile ejele ngabuyela kosonhlalakahle ngiyobazisa ukuthi icala lihoxisiwe ngicela izingane zami. Kwathiwa angilande incwadi ewubufakazi enkantolo, ngakwenza. Base bethembisa ukuthi bazofika ekhaya bazobona ukuthi ngabe indawo engihlala kuyo ikulungele yini ukuthi ngihlale nezingane, kusho unina wezingane.Uthen kuze kube yimanje akekho oseke wafika. Uma esebuyele eyobuza ukuthi kanti kuzoba yisikhathi esingakanani nokuthi ngalesi sikhathi akuvumelekile yini ukuthi izingane zimvakashele uthe akekho omcaciselayo. Sengigqigqe khona ngaze ngahluthukelwa yinhliziyo ngibuza ukuthi kuzokwenzekani uma kwenzeka kuba khona ingane eshonayo. Usonhlalakahle engangikhuluma naye wathi bayovala amabhuku bafake amaqhoks baye emngcwabeni. Angazi ukuthi leyonto isho ukuthini, Indodakazi endala uthe ugcina ngokuyibona emgwaqweni ngoba igadwe yisihlobo sayo esiseduze nakubo, eneminyaka eyisithupha eyayineminyaka emithathu ngesikhathi eboshwa uthe akakaze ayibone selokhu aphuma.UNkk Ncumisa Ndelu okhulumela uMnyango wezokuThuthukiswa koMphakathi uthe ukubiyiselwa kwengane kunina kuthatha isikhathi. Umama kumele aqonde ukuthi wumsebenzi wosonhlalakahle ukuhlanganisa umndeni. Uma bewuhlukanisa kusuke kunesizathu. Leso sizathu esokuvikela ingane. Uma kube nesigameko sokuthi ingane ingaphatheki kahle kuqale kulungiswe inqondo yengane, bese ingane ihlanganiswa nonina. Kuba nezikhawu ezithile, abazama ngaso ukubahlanganisa ngaphambi kokuthi kuqalwe uhlelo lokuthi ingane ibuyiselwe kumzali. Umama akabekezele osonhlalakahle basalulungisa udaba, kusho uNkk Ndelu.