UZOQHUBEKA nezifundo zomculo uDJ ophumelele umatric, uSakhiwe DJ Eskay Khuzwayo (19), obefunda eRoseway Waldorf, eHillcrest.&nbsp;Lo DJ uthi akakakholwa ukuthi uphumelele ngoba ubefunda kodwa exinwe nawumsebenzi wakhe enandisa emicimbini emikhulu phakathi nonyaka.U-DJ Eskay, uthi ubekulwela kakhulu ukuthi aqinise ezifundweni zakhe ngoba yizona ebezihamba phambili yikho ephumelele.Phakathi nonyaka uDJ Eskay uke wanandisa etendeni likaDJ Bongz emcimbini weDurban July okwakukhona kulo ngisho umculi waphesheya uChris Brown.Uthi phakathi nonyaka izifundo zakhe bezihamba phambili njengoba nabazali bakhe bamtshela ukuthi akame kancane emculweni.Engxoxweni abe nayo neSolezwe uthe kufezeke iphupho lakhe njengoba ngisho isikole esifundisa umculo eCorpa esise-Windermere, eThekwini simthathile ukuthi aqhube kuso izifundo zakhe zomculo. Ikusasa lami endimeni yomculo liqhakazile, manje ngiyaqhubeka nomculo ngifuna ukufunda ngigogode kuwo. Ngibe nenhlanhla kakhulu njengoba ngesikhathi ngiqala ukuba nguDJ abantu bayithanda kakhulu indlela engiwuxuba ngayo uma nginandisa ngase ngibizwa ezindaweni eziningi, kusho uDJ Eskay.Uthe useke wabizwa emcimbini kaDJ Tira wokuhlukanisa unyaka iFact Durban Rocks.Kulo mcimbi uthi wadlala ngaphambi kokuthi kungene uDJ osezakhele udumo, uBlack Coffee owamkhuthaza ukuthi aqhubeke nomculo njengoba enalo ithalente. Ngike ngabizwa naseDrakensburg la bekunomcimbi wabantu abamhlophe obizwa ngeSmoking Dragon okuwumcimbi omkhulu nakhona, ngabona ukuthi umsebenzi wami uyathandwa ngabantu. Unina kaDJ Eskay uNkk Lindiwe Khuzwayo uthe bajabule kakhulu ngokuphumelela kwendodana yabo ayidonsa ngendlebe ngenkathi iphasele &nbsp;umatric ukuthi kumele ikhohlwe wumculo. Uthe babengayizwa indaba yokuthi uzoba nguDJ kodwa ngokuhamba kwesikhathi eseqashwa emicimbini emikhulu babona ukuthi kuyamsebenzela. Ukugcizelele ukuthi indodana yakhe bazoyivumela ihambe iyoqhubeka nezifundo zayo zomculo.