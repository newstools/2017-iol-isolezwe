IVELE enkantolo yemantshi izolo indoda eneminyaka ewu-38 okuthiwa idune imoto ethwala izidumbu emathuneni eTafuleni, eNanda, ngeSonto.Kuthiwa amadoda amabili akhombe umshayeli wemoto ethwala izidumbu phakathi emathuneni eqeda kushiya isidumbu.Eyodwa yawo ivele enkantolo kanti enye isathungathwa ngamaphoyisa.Kuthiwa aphoqe umshayeli ukuthi ashayele imoto abheke eVerulam ngaphambi kokuthi amlaxaze esigangeni.Amaphoyisa aseNanda abikelwe ngalokhu ase ehlala ezithendeni zawo amadoda.Kuthiwa abe esebelibangisa eTerrence Park, eVerulam. Kusolwa ukuthi lapho abeyohlangana nomuntu obezothatha umshini wokwehlisa ibhokisi. Abese eqalile ukwehlisa umshini emotweni ngesikhathi kutheleka amaphoyisa ebopha indoda ebihleli emotweni eduniwe.Akwaziwa ukuthi ibikuphi indoda yesibili ngesikhathi kufika amaphoyisa. Itholakale nesibhamu esingekho emthethweni nezimhlamvu.Ivele enkantolo izolo ngamacala amathathu ethweswe wona - elokutholakala nempahla entshontshiwe, isibhamu nezinhlamvu okungekho emthethweni. Okhulumela amaphoyisa esifundazwe, uCapt Nqobile Gwala, uthe idokodo elineminingwane yendoda eboshiwe belingakabuyi enkantolo kodwa kulindeleke ukuthi iphinde ivele enkantolo ngoMsombuluko.