ISIKHULU emaphoyiseni kaMasipala weTheku sesizwakalise ukukhathazeka ngokuba sengcupheni kwempilo yeMeya yomkhandlu, uNkk Zandile Gumede.USuperintendent Sibonelo Mchunu, okhulumela amaphoyisa omkhandlu, ophinde ahole ithimba labaqaphi bezikhulu zikamasipala, ubhalele iPhini leMeya, uNkk Fawzia Peer, i-email emazisa ngokungaphephi kukaNkk Gumede.UMchunu usola iNhloko yamaphoyisa omkhandlu, uSuperintendent Eugene Nzama, ngokuthi nguyena owenza ukuthi uNkk Gumede angaphephi.Ku-email uMchunu usole uNzama wathi unomthelela ekungaphephini kweMeya.Ethintwa uMchunu uvumile ukuthi nguyena othumele i-email kodwa wanqaba ukwenaba kakhulu ngayo.UMchunu uthe yipolitiki eyenza uNkk Gumede angaphephi ngaso sonke isikhathi uma enza umsebenzi wakhe.UMchunu uthe usaba ukuthi uNkk Gumede angase asocongwe ngenxa yokuxegiswa kwezokuphepha zakhe zixegiswa ngamabomu.UMchunu uthe uNzama kade aqala ukugxambukela kwezokuphepha zikaNkk Gumede.Kusolwa ukuthi kweminye yemihlangano yezikhulu zamaphoyisa uNzama wathi uNkk Gumede uzokhishwa ehhovisi kulo nyaka oqalayo.UMchunu uthe naye kade ayekhala ezikhulwini zomkhandlu ngokuthi akaphephile.Uthe ubudlelwano bakhe noNzama abubuhle futhi ngeke busalungiseka yize besebenza ndawonye.UMchunu uthe ukukhala ngezokuphepha kukaNkk Gumede ukususela ekubulaweni kwamanye amakhansela, okubalwa kuwo uMnuz Wiseman Mshibe, Mnuz Sbu Shezi noMnuz Sbu Sibiya owayenguNobhala we-ANC. Kuyaziwa ukuthi uma umholi kumele asocongwe, isinyathelo sokuqala esenziwayo wukuthi kugxambukelwe kwezokuphepha zakhe ngaphambi kokuthi abulawe, kusho uMchunu.UMchunu uphinde wakhala ngokuthi uNzama uhlukumeza amaphoyisa angahambisani naye.Uthe usebenzisa ukungezwani ebuholini bomkhandlu ukufeza izinhloso zakhe. Ubeseka obeyiMeya eseyaphuma, uMnuz James Nxumalo, ubevikela bonke abantu abebesohlangothini lukaNxumalo engalufuni olukaNkk Gumede, kusho uMchunu. UNzama uvumile ukuthi uyibonile i-email kaMchunu kodwa wanqaba ukuphawula ngayo.