UKHALA ngesihluku okubulawa ngaso abahlengikazi uNgqongqoshe wezeMpilo KwaZulu-Natal uDkt Sibongiseni Dhlomo. Ukusho lokhu enkonzweni yesikhumbuzo sikaNkk Ntokozo Millicent Xulu (48) ebisesibhedlela abesebenza kuso eGreys, eMgungundlovu izolo.UNkk Xulu usengumhlengikazi wesithathu ukubulawa esifundeni uMgungundlovu eminyakeni emithathu. Udutshulwe esemzini wakhe ngoLwesibili ekuseni ngesikhathi ephuma emsebenzini. Laba bahlengikazi kufana nokuthi bahlaselwe besemsebenzini ngoba oyedwa wabulawa eya emsebenzini ku-N3 eHowick, omunye wabulawa ngaphandle kwesibhedlela e-Edendale njengoba lona ebulawe emzini wakhe efika ephuma emsebenzini. Siyangishaqisa isihluku ababulawa ngaso. Omunye wabahlengikazi kuvele ukuthi wabulawa ngesibhamu i-R5 , kusho uDhlomo. UNkk Xulu ushiye izingane ezimbili zamantombazane. Ubehlala nomfowabo omncane emzini wakhe. Ubesehlukanisile nomyeni wakhe. Abebesebenza noNkk Xulu bamchaze njengomuntu obenobubele. Ubesebenza ewadini lezingane ezincane. UDhlomo uthe kuyacaca ngokwemfundo ukuthi ubezimisela emsebenzini wakhe. Uqale ukusebenza njengomhlengikazi ngo-1995 washona esaqhubeka nokuzithuthukisa kulo mkhakha. Uzofihlwa kusasa eSweetwaters. Bekungakaboshwa muntu ngokubulawa kukaNkk Xulu. Isolezwe lithole ngomthombo walo emaphoyiseni ukuthi kunomkhondo abawulandelayo. Umndeni kaNkk Xulu awuthandanga ukuphawula.