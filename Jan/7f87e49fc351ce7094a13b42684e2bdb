USHAYA phansi ngonyawo umkhulu womzukulu okuthiwa udlwengulwe wumakhelwane, osefuna ukukhokha * -R1000 nembuzi ukuhlawula umzukulu wakhe oneminyaka ewu-15.Lo mkhulu waseNkanini eMuden ngaseMsinga, esiligodlile igama lakhe ngenhloso yokuvikela umzukulu wakhe, uthe akazimisele ukuthuthukisa isihlava esesivamisile kule ndawo ukuthi uma kudlwengulwe owesifazane, umndeni wakhe ugcine usuxoxisene nomdlwenguli, ukhokhelwe * -R1000 okanye imbuzi. Ngifuna kwenzeke ubulungiswa. Mina angilesabi ihlazo leli abantu abaningi balapha abathi bayalesaba uma kudlwengulwe omunye wemindeni yabo, kusho lo mkhulu.Uthe kubuhlungu okwenzeka kule ndawo ngoba sekufana nokuthi abantu badayisa ngezingane zabo. Uthe kumphathe kabi ukuthi nonina womzukulu wakhe ubesefuna ukwamukela inhlawulo afuna ukuyifumbathiswa ngumfowabo kamsolwa oyiphoyisa obezomshwelezela njengoba abaleka endaweni. Elandisa ngokudlwengulwa komzukulu wakhe, uthe kwakunomcimbi kubo kamsolwa kukhona nezingane zakomakhelwane abehlukene.Kuthiwa umsolwa wacela intombazane ayigila ukuba iyomlandela okuthile kwenye indlu. Ngenkathi ingena kuleyo ndlu, kuthiwa wayilandela ephethe ucelemba wafike wayibhozomela wayisabiza ngokuyihlahlela ngawo, emva kwalokho wayidlwengula.Kubikwa ukuthi intombazane yahamba yayovula icala kodwa umuntu oliphazamisayo ngumfowabo kamsolwa oyiphoyisa.Muva nje umkhulu kamzukulu uthe babe nomhlangano bewumndeni bezokhuluma ngomhlola wokuthi unina wale ntombazane usefuna ukwamukela inhlawulo ngokudlwengulwa kwendodakazi yakhe. Kulo mhlangano simbizile naye umzukulu sathi akazozikhulumela. Uvele wakhihla isililo wathi yena akafune nhlawulo kodwa ufuna ukuba kwenzeke ubulungiswa ngokwenzekile, kuchaza umkhulu.Uthe yilapho-ke okucace khona ukuthi naye kumele ameseke umzukulu wakhe. Kuyimanje uthe umzukulu uthathwe nguyise wayombhacisa ndawana thizeni ngoba esaba ihlazo elehlele indodakazi yakhe.Kubikwa ukuthi le ntombazana ihanjiswa ekubhaceni nje, ibisigula ivuvukele imilenze. Akucaci ukuthi igula nje iguliswa yini. Kodwa okushiwo umkhulu, ukuthi umzukulu wakhe ugule emva kokuba edlwenguliwe. Sekuvulwe icala emaphoyiseni kuthiwa umfowabo kamsolwa oyiphoyisa waxhumana nonina wentombazane wathi bacela ukuhlawula ngo-R1000 noma ngembuzi ngokwenzekile. Okhulumela i-Independent Police Investigative Directorate (Ipid) uMnuz Moses Dlamini, uthe umndeni obhekene nalesi simo uweluleka ngokuthi uxhumane nomphathisiteshi ovule kusona icala, uphinde uvule elinye. Thina siphenya izinto ezibambekayo ezibhalwe phansi ukuthi kwenzekeni futhi kanjani, kugcizelela uDlamini.UNksz Simone Samuels wakwaChildline KZN, uthe okwabo ngukusiza ngokuthi beluleke ngokomqondo abantu abazithola sebebhekene nenkinga yalolu hlobo uma odlwenguliwe esephumele obala. Uyalele umndeni ukuthi uxhumane nabo.