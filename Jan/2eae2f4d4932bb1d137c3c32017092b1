UTHUKUTHELE uyaveva umphakathi waseZibomvu, ngasoLundi ngemuva kokudlwengulwa kwetshitshi elihamba uMkhosi woMhlanga nokusolwa umfana wakwamakhelwane, osagcwele amathafa. Leli tshitshi elineminyaka engu-21 kuthiwa lidlwengulwe lisendleleni eya kubo ngoLwesithathu olwedlule. Kuthiwa liphonswe ehlathini ngumsolwa walidlwengula wabe esebaleka endaweni. Isolezwe lithole ukuthi umphakathi ubumfuna uthuli umsolwa kodwa kwasho khona ukuthi usebalekile.Ngesikhathi Isolezwe lithinta umndeni wetshitshi, owesifazane ongeke adalulwe ukuze livikelwe, uthe badumele njengoba ingane yabo ibizigcinile kodwa ubuntombi bayo sebuthathwe ngale ndlela. Sidumele ngoba umsolwa ngumuntu wakwamakhelwane owaziwayo kodwa akakaboshwa kuze kube yimanje, kusho isihlobo. Isolezwe lithole ngomunye umthombo wakule ndawo ukuthi amalungu omphakathi ayaveva njengoba umsolwa engakaboshwa. Amalungu omphakathi asefuna nokuzibambela wona ngoba ebona ukuthi amaphoyisa enza kancane. Kubuhlungu kabi ukubona ingane iziphethe kahle ilinyazwe ngale ndlela ngumuntu esimaziyo, kusho umthombo. Isolezwe lithole ukuthi nomndeni kamsolwa usuyasongelwa ngoba kuthiwa bayamazi ukuthi uzifihlephi. Imizamo yokuthola umndeni kamsolwa ayiphumelelanga. Okhulumela amaphoyisa KwaZulu-Natal, uLt-Colonel Thulani Zwane ukuqinisekisile ukuthi bathungatha umsolwa ngecala lokudlwengula. NgoDisemba 28 ngonyaka odlule eZibomvu, intombazane eneminyaka engu-21 kusolwa ukuthi idlwengule ngumsolwa owaziwayo. Intombazane ibisendleleni eya ekhaya ngesikhathi umsolwa eyifaka ehlathini. Kuvulwe icala lokudlwengula esiteshini saseMpungamhlophe. Uphenyo lwamaphoyisa lusaqhubeka, kusho uZwane.