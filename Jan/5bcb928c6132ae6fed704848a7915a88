UNOVALO umndeni kaSihlalo weziNduna zaKwaZulu-Natal, uMnuz Vusumuzi Mthethwa, ngemuva kokudutshulwa kwendodana yakhe ngentululwane yezinhlamvu isendleleni ebheke ekhaya. Ngokusho kukaMthethwa indodaba yakhe, uMnuz Thobani Mthethwa (26), iqale ngokuyoshiya ezinye izingane esebenza nazo, kuthe isiphuma kozishiya kwavumbuka amadoda angaziwa adedela inhlamvu ebhekise emotweni yayo, yaze yayobhajwa esihlahleni. Ekuqaleni kwenyanga ngithole imiyalezo ebingisongela ithi ngizofa, uma ngingatholakali mina kuzobulawa amadodana ami. Udaba ngilubikile emaphoyiseni kangangokuthi ngoMgqibelo kaJanuwari 21 ngangihleli nabophiko lwezinhloli eMgungundlovu. Bengingazi ukuthi ngoLwesihlanu bazobulala indodana yami, kusho uMthethwa oyinduna KwaNyavu, eMkhambathini, esizweni senkosi uSkhosiphi Mdluli.Uthe indodana yakhe ifele yena ngoba imiyalezo emsongelayo ibisho ukuthi uma engatholakali kuzoqothwa izingane.Utshele Isolezwe ukuthi umndeni wakhe uhlalele ovalweni ngoba kunendoda eke yafika izenza umuntu othunywe yinkosi kodwa kuthe uma esezoyibona wayifica ifake isigqoko esifihla ubuso isimi ngezinyawo. UMthethwa uthe akazi ubangiswani ngoba akekho umuntu ahilizisane naye futhi usaqhubeka nomsebenzi wakhe wokuba yinduna. Kubukeka sengathi kunomkhankaso wokuqotha izinduna ngoba kule nyanga kudutshulwe uNobhala wethu onguNdunankulu wesizwe saKwaGcumisa KwaSwayimane, mina ngilokhu ngithola imiyalezo engisongelayo njengoba sekubulewe undodana. Umndeni wami awazi noma bazobuya yini ababulali ngoba empeleni bafuna mina, kusho uMthethwa.ULt Colonel Thulani Zwane wamaphoyisa KwaZulu-Natal usiqinisekisile isehlo sokubulawa kukaMthethwa. Amaphoyisa aseMsunduzi aphenya icala lokubulala emuva kokudutshulwa kukaMthethwa esemotweni yakhe KwaNyavu ngoLwesihlanu ngabo-8 ebusuku. Akukaboshwa muntu okwamanje, kusho uLt Colonel Zwane.