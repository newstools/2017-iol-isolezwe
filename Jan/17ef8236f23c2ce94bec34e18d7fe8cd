LIDLA umunyu ibhizinisi entabeni engcwele iKhenani, Ozwathini lapho kunomkhuleko waminyaka yonke wokwenyuka intaba webandla lakwaShembe eBuhleni eliholwa yinkosi uMduduzi Nyazilwezulu Shembe.Uhambo luqale ngoMsombuluko, kulindeleke ukuthi kwehliwe ngoJanuawi 24. Izolo bekuthe shaye kumhlophe intaba.Iningi lamalungu ebandla abesatheleka evela ezindaweni ezehlukene. Abebevele sebefikile bebematasa bakha amadokodo, izindlu abozogoba kuzo amadlangala kuze kuphele isikhathi sokuhlangana.Usuku lwayizolo luvulwe ngomkhuleko obe sethempelini ngo-9 waphela lingakashayi ihora leshumi.Okugqame kakhulu entabeni ngukuqhutshwa kwebhizinisi ngamalungu ebandla adayisa izinto ezahlukahlukene.Ababonakala beyenza kakhulu imali yilabo abadayisa izintingo okwakhiwa ngazo amadokodo.Inyanda yezintingo ibiza * -R50. Ukuze ukwazi ukwakha idokodo elingakhoselisa okungenani abantu abahlanu udinga izinyanda ezimbili, okusho ukuthi kumele ubeno-R100.Omunye wabebedayisa nguMnuz Sipho Lembede othe inyanda itholakala emapulazini abese ebuya ezodayisela amalungu ebandla.Okunye obekudayisa kakhulu yizindishi zokugeza namabhakede okukha amanzi. Indishi encane yokugeza ibidayisa * -R40.U-2litre we-drink udayisa * -R25.Umthombo weSolezwe osebandleni uthe uhambo luqale kahle, lokho kufakazelwa wukuvuma kwesimo sezulu. Izulu lihle imvula ilokhu isipholisa, alikho ilanga elikhipha umkhovu etsheni, kusho umthombo.Njengoba abaseBuhleni basentabeni iKhenani, abaseKuphakameni nabo bathathe uhambo olufanayo entabeni iNhlangakazi.Amaphoyisa asiqaphe ngelo-khozi isimo kuzo zombili izintaba.