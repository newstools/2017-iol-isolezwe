IJABULISE okwengane indoda ebisidonse iminyaka ewu-9 ejele eWestville, eThekwini, ngecala lokudlwengula ngesikhathi iNkantolo yeMantshi yaseMlaza iyikhipha ngebheyili izolo. UMadoda Mkhize (55), odabuka eNkandla udedelwe ngebheyili ka-R500 ngemuva kokuthi abameli bakhe befake isicelo ngenxa yokuvela kwezikhalo zokuthi imantshi eyayiphethe icala ayimnikanga ithuba lokuthi aziphendulele ngaphambi kokukhipha isigwebo. UMkhize waboshwa ngo-2009 ngecala lokudlwengula kwathi ngo-2012 wagwetshwa iminyaka ewu-15 yimantshi uCheryl Lazarus.Abameli bakaMkhize baveze ukuthi waliphika icala ayebekwe lona kodwa uLazarus wanquma ukumgweba engazange amnike ithuba lokuziphendulela.Izolo imantshi eyagweba uMkhize inqume ukumkhipha ngebheyili ka-R500 ngemuva kwesicelo sabameli bakhe sokuthi kuphinde kubuyekezwe isinqumo senkantolo nokulindeleke ukuthi kwenziwe maduze eNkantolo eNkulu, eThekwini. Okhulumela inkampani yabameli bakaMkhize, i-Professor Mdletshe and Associate Attorneys, uMnuz Thabani Mpungose, uthe bayasijabulela isinqumo sokukhishwa kwakhe. Nakuba sesiside kakhulu isikhathi asesichithe ejele kodwa siyasithokozela isinqumo senkantolo sokuthi abe ngaphandle kusalindwe ukuthi kubuyekezwe icala esineqiniso lokuthi alihambanga kahle, kusho uMpungose.Ukunikezwa kwebheyili kukaMkhize kuhambisana nemibandela yokuthi asayine njalo ngoMsombuluko esiteshini samaphoyisa eNkandla, angalubhadi eMlaza indawo lapho kuhlala khona ummangali.