NGESIKHATHI uhulumeni uzama ukwenza ngcono indlela yokusebenza ezibhedlela zakhe, usegxekwe ngokuthi kunodokotela abasha abangu-100 abaswele imisebenzi KwaZulu-Natal.Okuvelile wukuthi izwe lidinga kwandiswe odokotela ukuze bakwazi ukumelana nesiphakamiso seNational Health Insurance nokunakekelwa komphakathi waseNingizimu Afrika. Iqoqo lodokotela abangu-9 baseThekwini kuhlanganisa nabangakaqashwa ngokugcwele, lisaba ukuthi ikusasa kabo lingase libe mfiliba. NgoLwesithathu odokotela obese kufanele banikwe umsebenzi batshelwe ukuthi ngeke besafakwa ezibhedlela zikahulumeni njengoba kuhlale kwenzeka ngenxa yokuthi uMnyango wezeMpilo unenkinga yezezimali. Abathandanga ukudalulwa ngenxa yokusaba ukuthi bangase babe yizisulu zokuhlukunyezwa bangabe besafakwa ezibhedlela. Ngemuva kweminyaka emihlanu odokotela befunda kumele baqeqeshwe ezibhedlela iminyaka emibili nowodwa wokusebenza emphakathini.Ngemuva kwalokho bafakwa ezibhedlela ezithile basebenze ngaphansi kweso lodokotela asebemnkatshubomvu kulo mkhakha. Odokotela abasebasha bakwazi ukukhetha imikhakha ekhethekile kuphela uma besebenze ezibhedlela zikahulumeni. Nyakenye kunodokotela abasha abaphothule ukusebenzela umphakathi ngoDisemba kodwa basahleli ngenxa yokuthi azikho izikhala ezibhedlela KwaZulu-Natal. Kwi-website yoMnyango wezeMpilo akukho misebenzi ekhangiswe khona kodwa siyazi ukuthi bayadingeka odokotela ezibhedlela nasemitholampilo. Engike ngakuzwa wukuthi esibhedlela ebengiqeqeshwa kusona ngesikhathi ngisenza umsebenzi womphakathi, kunodokotela oyedwa osaqeqeshwa kodwa kunenqwaba yeziguli ezigcwele imibhede emaphaseji, kusho omunye udokotela.Omunye uthe: Akuyona inkinga yokuthi awukho umsebenzi kodwa inkinga isemalini. Eminyakeni emithathu edlule odokotela bebesebenza amahora ashodayo futhi nemithi ishoda. Kumanje ngihleli ekhaya angisebenzi ngemuva kweminyaka eyisishiyagalombili ngifunda. Ngizozikhokhela kanjani izikweletu zami kule nyanga? Nginomndeni nesikweleti semali yokufunda. Imali yomnyango ayisetshenziswa ngendlela. Kunodokotela bangaphandle abaqhamuka eCuba, UK, Mauritius naseLibya abasebenza kuleli kodwa uhulumeni uchitha imali eningi efundisa abanye odokotela eCuba, kusho omunye. IPhini likaSihlalo weSA Medical Association, uDkt Mike Sonderup, lithe inkulu inkinga ekhona futhi idalwa wukungasingathwa ngendlela kwemali kwezinye izifundazwe.UDkt Poonitha Naidoo weMedical Rights Advocacy Network uthe: Uhulumeni waKwaZulu-Natal umosha imali eningi kakhulu ngokufundisa odokotela eCuba. Ngabe basebenzisa le mali ukuqasha odokotela asebeqeqeshiwe. Okhulumela uMnyango wezeMpilo KwaZulu-Natal, uMnuz Sam Mkhwanazi uthe kunemikhakha eyahlukene kwezempilo, okukhona kuyo nodokotela. Odokotela abebexhaswe wuhulumeni baqashiwe. Izikhalo ezikhona kwabanye odokotela sisazozicubungula. Uma sesizibhekisisile zonke izikhalo ezikhona sizowazisa umphakathi ngokuqhubekayo, kusho uMkhwanazi.