UMNYANGO wezeMfundo KwaZulu-Natal uzophenya ngokulimala komfundi okuthiwa ubefikiswa ngabanye abafundi bamshaya waze waquleka wagcina ebizelwe i-ambulensi.Lokhu kuthiwa kwenzeke ngoLwesihlanu ekuseni eMayville Secondary School kumfundi wakwaGrade 8. Umfundi, elingakatholakali igama lakhe, kusolwa ukuthi ubefikiswa ngabanye abafundi, umkhuba owandile ezikoleni eningi owenziwa ngamaqoqo. Isolezwe lithole ngosondelene nalolu daba ukuthi kwasuka isidumo esikoleni ngoLwesihlanu abanye abafundi bemhlukumeza. Akucaci ukuthi babexatshaniswa yini abafundi kodwa oqulekile kuthiwa wancishwa umoya ngethawula, walimala nasesihlathini okwenze wagcina ngokuquleka.Kwabizwa abezimo eziphuthumayo, umfana waphuthunyiswa nge-ambulensi eKing Edward VIII eThekwini.Okhulumela umnyango esifundazweni, uMnuz Sihle Mlotshwa, ukuqinisekisile lokhu. Sixhumene nesikole sathola ukuthi udaba alubikwanga kuthishanhloko kodwa khona kwenzekile. Udaba lutholakale ngokuthi uthishanhloko wesinye isikole wayeye esibhedlela eKing Edward VIII ngolunye udaba, wezwa ngabezimo eziphuthumayo ngomfundi oqulekile. Babemtshela ngoba becabanga ukuthi unguthishanhloko wakhe umfundi kanti yena wayeze ngokunye. Sizoluphenya udaba kodwa okwamanje kasinayo imininingwane ephelele, kusho uMlotshwa.UNksz Adeshini Naicker, oyi-Operations Manager kwaChildline, esifundazweni, uthe udla lubi umkhuba wamabhoklolo ezikoleni.Uthe selokhu kuvulwe izikole ziningi izigameko asebebikelwe zona zokuhlukunyezwa kwabafundi okubizwa ngokuthi yichild bullying. Ezinye izingcingo sizithola kubazali bekhathazekile ngokuhlukumezeka kwezingane zabo ezikoleni. Kumanje sihlanganisa umbiko esizowuthumela emnyangweni wezemfundo nakwezinye izinhlaka ezithintekayo. Umkhuba wokuphatha amaselula nawo uyakubhebhezela lokhu ngoba kusetshenziswa wona kuqoshwe nama-video, kusho uNksz Naicker. Uthe abanye abafundi benza lokhu becabanga ukuthi bazicoshela amaphuzu kozwakwabo. Uthe othisha kabaqeqeshekile kahle ukuhlangabezana nokuhlukunyezwa kwabafundi, okwenza sibe sikhulu isidingo sokuba nezinhlelo zokulwa nakho. Uthe kungakuhle ukuthi umnyango ube nezinhlelo zokuqeqesha abaluleki abazosiza ezikoleni uma kunezingane ezithi zibe yizisulu ze-child bullying.