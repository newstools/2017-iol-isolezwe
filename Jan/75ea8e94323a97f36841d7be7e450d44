UMNUZ Senzo Gema Sosibo eshuthe ethuneni likaDkt John Langalibalele Dube, eNandaEkuqaleni kwaleli sonto kusuke umsindo ngesithombe sikaNkk Biyase esisabalele ezinkundleni zokuxhumana lapho abeshuthe ehleli ethuneni likaSfiso Ncwane obeyisilomo somculo wokholo.Isizathu esenza uNkk Biyase ukuthi ashuthe ethuneni likaNcwane uthi yingoba wathatha ngokuthi uNcwane ubengumuntu wabantu.Empeleni ngabe kuyaqala yini ngesenzo sikaNkk Biyase sokushutha ethuneni lomuntu odumile nobethathwa njengeqhawe ngabaningi?Kuthintwa iNhloko eMnyangweni wezamaPaki namaThuna kuMasipala weTheku uMnuz Thembinkosi Ngcobo, ithe izwile ngodaba olusematheni oluthinta uNkk Biyase. Ngibe nakho ukumzwela usisi kodwa kumele siqonde ukuthi yize uSfiso Ncwane ebeyiqhawe kwabaningi kodwa asibuye sicabange ngomndeni wakhe. Njengoba ithuna likaNcwane lisemphakathini abaningi bazojabula uma belibona ngoba kulele iqhawe labo, kusho uNgcobo.Akhona amathuna ahlukaniswe ngokwezigaba nagunyazwe wuMasipala weTheku ukuthi aphendulwe izindawo zamagugu. Kuwona kubalwa nelikaGugu Dlamini eliseRedhill. UNgcobo uphinde wasola ukuthi imindeni eminingi isuke inqena ukuthi kuzokotshelwa indlela amatshe amathuna amalungu awo akhiwe ngakhona kwazise sekwakhiwa amatshe aphambili esikhathini samanje.NelikaDkt John Langalibalele Dube, owayedume ngelikaMafukuzela, elisoHlange, eNanda, nalo liphendulwe indawo yamagugu.Noma ungena esikoleni esakhiwa wuMafukuzela oHlange High School awubangiswa umsindo ngonogada uma uvakashele ithuna lakhe. Kunalokho bakwamukela ngezandla ezimhlophe baze bakubuze ukuthi ngabe awufuni ukwazi kabanzi ngomlando wakhe. EzeMingcwabo zizithele kuMnuz Senzo Sosibo owaziwa ngelikaGema obevakashele ithuna likaMafukuzela. Uthe umthatha njengeqhawe yingakho evakashele ethuneni lakhe.Ithuna likaMafukuzela likakwe awamalungu omndeni okubalwa elikankosikazi nelendodakazi yakhe eshone ngonyaka odlule, uNksz Lulu Dube.Asihlanganeni ekhasini lezeMingcwabo kuFacebook: Isolezwe Ezemingcwabo