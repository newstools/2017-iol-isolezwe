KUBONWA ngokusa kumfana okusolwa ukuthi unikezwe imishanguzo engafanele egcine imbhucula umzimba wonke. USlindokuhle Shabalala (13) waseSnathingi, eMgungundlovu, ulaliswe esibhedlela i-Edendale ngoba ebhucuka umzimba wonke ngemuva kokudla imishanguzo ayinikezwa udokotela ozimele. Unina walo mfana ofunda uGrade 7, uNksz Thandeka Shabalala (42), uthe akazi kumele enzenjani ukuze kusizakale ingane yakhe. Ingane yaphathwa yisifo sokuwa ivakashele udadewethu eGreytown ngamaholidi kaDisemba. Bayihambisa kudokotela ozimele ngoJanuwari 5, ukuze ayisize. Yanikwa imishanguzo ebiyiphuza zonke izinsuku kwaze kwaba kushaya isikhathi sokuvulwa kwezikole ngo-Januwari 11. Ingane iqale yavela amaqhubu emzimbeni, amehlo angabona kahle. Ngakusasa yavumbuka izilonda umzimba wonke, yavele yabhucuka, kusho uNksz Shabalala. Uthe bebona ukuthi ukubhucuka kuqhubekela kuwo wonke umzimba, bayiphuthumise esibhedlela ngoJanuwari 15. Odokotela base-Edendale bangitshela ukuthi ingane ibhucuke kanjena ngenxa yemishanguzo ebiyidla engafanele. Kuyimanje isihlale esibhedlela amasonto amabili. Ayilulami, kusho uNksz Shabalala. Unina walo mfana uhlulekile ukusho amagama emishanguzo eyayinikwe lo mfana ngesikhathi eye kwadokotela wathi wayinika odokotela basesibhedlela e-Edendale emhambise khona ukuze bayibone. Udadewabo kanina kaSlindokuhle, uNksz Nokuthula Shabalala, uthi bamangele ingane isibhucuka umzimba. Ingane igule ihlezi nami, yayiquleka idlikiza. Ngasizwa umngani wami sayiyisa kudokotela ozimele eGreytown, wayinika amaphilisi athi awesifo sokuwa. Kwaba sengathi iyalulama njengoba size sayibuyisela eMgungundlovu ukuthi iqale isikole. Simangale ingane isibhucuka umzimba sengathi iyasha, kusho uNokuthula. Kuthintwa uDkt Jabulani Dlamini uthe uyazi ngalesi siguli kodwa wakuphika ukuthi wamnikeza umuthi ongafanele. Angikwazi ukuthi ngamnika imishanguzo engafanele. Umndeni uke wafika uzongikhombisa izithombe, ngibone sengathi kungenzeka ukuthi unama-side effects emuva kokuphuza imithi engamnika yona. Ngacela ukuthi bamphuthumise esibhedlela bephathe nemishanguzo ukuze bezokhombisa odokotela bakhona. Ngakusho lokhu ngoba ingane ikude nami. Angikaze ngiye koyibona, kusho uDlamini. Imizamo yokuthola igama lemishanguzo ayinika isiguli ayibanga isaphumelele njengoba ucingo bese lukhala lungabanjwa. Izolo, ntambama unina wengane uthe udokotela uyamfonela ufuna babonane. Ngimtshelile udokotela ukuthi akeze esibhedlela ezobona ingane, kusho uNksz Shabalala.