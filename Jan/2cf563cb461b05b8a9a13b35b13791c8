ISILO samabandla sithi abathelwe induku abesilisa abadlwengula abesifazane nezingane. IMbube ibikhuluma emcimbini wokwamukela abafana abebebuya ukuyosokwa entabeni obusezinkundleni zemidlalo iShayamoya, eKokstad izolo. Kufanele nibavikele omama benu nodadebenu, nibatalabhe ababadlwengulayo, kambe abantu abasashaywa kuleli lizwe.Thina sikhule sishaywa kodwa asikaze sife. Uthe sekufike isikhathi lapho kumele kulwiswane nezidakamizwa njengoba kwenziwa kuhulumeni wobandlululo. Opha lezi zingane izidakamizwa uyasizonda, uyasithena futhi. OkaNdaba ucele kuhulumeni ukuthi kube khona ingqungquthela ezobe ihlanganisa nezinhlaka zikahulumeni namakhosi ezothatha izinsuku ezintathu ukuze kudingidwe kabanzi ngezidakamizwa. Ukhale kakhulu nangamathaveni athi awumbulalazwe yiwona abuye esabalalise izidakamizwa ezinganeni. Unxuse abafana abebebuya ukuyosoka ukuba babonele ezintombini zomhlanga ngokuya esigodlweni eNyokeni minyaka yonke ukuyothola iziyalo. Kulaba bafana oNgangezwe lakhe ubuthe abaneminyaka engaphansi kuka-16 wabafaka ngaphansi kwebutho uNgalonde. Wathi abaneminyaka engaphezu kuka-16 wabafaka kuDlondlwane. Ube esebahlabisa ngenkomo wathi mabadle bebuse.Wathi kubona ulindele amadoda hhayi amadojeyana nje. UNgqongqoshe wezeMpilo KwaZulu Natal uDkt Sibongiseni Dlomo uthe leli siko lokusoka livuselelwe yiSilo ngoDisemba 5, ngo-2009 kodwa bona njengomnyango baba yingxenye yalo ngo-2012. Uthe abazishaya isifuba ngakho ukuthi ebantwini abangu-700 000 abasokiwe akukaze kushone noyedwa. USihlalo weNdlu yobuHoli boMdabu, Inkosi Phathisizwe Chiliza uphakamise ukuthi kube nesihlangu abasinikwa yiSilo njengesipho sokubanqanda uma befikelwa ukukhohlakala. UNgqongqoshe wezokuThuthukiswa koMphakathi uNkk Weziwe Thusi, uthe lolu hlelo luyalekelela ekunqandeni ukudlwengulwa kwabesifazane nezalukazi nasekubuyiseni isimilo ebafaneni. Izikhulumi ebezisina zidedelana kulo mcimbi, zikhale ngezigebengu ezisoka abafana kwezinye izifundazwe esezenze kwaphuma imiphefumulo engu-40 ezifundazweni ezehlukene. ISilo siphinde sakhala kakhulu ngokusebenza kwezimantshi nezinkantolo, sithi amaphoyisa asebenza kanzima ebopha izigebengu bese ziyadedelwa zizichanasele.