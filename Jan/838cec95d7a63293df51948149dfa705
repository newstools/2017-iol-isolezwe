I-DA ishaya amakhala ngesinqumo soMkhandlu weTheku sokungcwaba isilomo somculo wokholo, uSfiso Ncwane, ngo-R500 000.UNcwane obengumculi wowokholo ongaconsi phansi futhi enoxhaxha lwezindondo ushone ngoDisemba 5 nyakenye ngemuva kokungeniswa esibhedlela enenkinga yezinso.Umholi wekhokhasi ye-DA eMkhandlwini weTheku, uMnuz Zwakele Mncwango, uthe iyabakhathaza indaba yomkhandlu yokulokhu ukhipha imali ungcwaba abantu. Sinenkinga ngendaba yokungcwatshwa kwabantu ngoba awukho umgomo esinawo ogunyaza ukuthi kwenziwe lokhu, kusho uMncwango.Uthe umkhandlu uqala into ozohlulwa wukuyimela. Baningi abaculi abashonayo eThekwini, abanjani esibangcwabayo? Kwashona noSenzo Meyiwa samngcwaba. Ngiyakholwa wukuthi bakhona nabanye abadlali asebeshonile kodwa asikaze sibangcwabe. Kuzoshona omunye umculi, sizokwenzenjani, sizophinde sikhiphe enye imali, kubuza uMncwango.Uthe ubona sengathi uMkhandlu weTheku usuphenduke inkampani kamasingcwabisane. Umkhandlu usanda kukhipha R750 000 ungcwaba impunyela yaseThekwini uMnuz Don Mkhwanazi. Umbuzo okhona uthi ubani othatha isinqumo sokuthi ubani okumele angcwatshwe ngamalini, kusho uMncwango.Uthe umkhandlu ukhiphe imali ecela ku-R1 million ngoNcwane. Siqale sakhipha R500 000, silekelela emngcwabeni saphinde sakhipha R250 000 ngekhonsathi yakhe uNcwane ebingoDisemba 31 eCentrum Park eWorkshop, kusho uMncwango.USotswebhu we-ANC emkhandlwini, uNkk Nelly Nyaniso, uthe nabo bewuKhongolose banenkinga ngendaba yokungabi khona komgomo oqondile wokusiza abantu ngemingcwabo.UNkk Nyaniso uthe udaba lo lmgomo wokulekelela emingcwabeni bazolubheka ekomitini labo.Isolezwe labika ukuthi le khonsathi ayibanga yimpumelelo ngemuva kokuthi abaculi abaningi ababelindelekile bengazange bafike.IMeya yeTheku uNkk Zandile Gumede ithe kuyiphatha kabi ukuthi kukhulunywe ngomuntu oseshonile.Ngokombiko owethulwe emhlanganweni izolo, * -R500 000 wasetshenziswa kuqashwa iMoses Mabhida Stadium lapho kwakunenkonzo yomngcwabo.Kade waqala umsindo ngokungabi bikho komgomo njengoba nanyakenye umkhandlu ubukhipha o-R200 000 ungcwaba amakhansela.