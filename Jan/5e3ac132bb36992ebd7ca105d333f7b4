IDemocratic Alliance (DA) isole umnyango wezokuThutha kuleli ngokuba nomthelela ekunyukeni kwesibalo sabashone ezingozini zomgwaqo ngesikhathi samaholidi kaDisemba ngo-2016. IDemocratic Alliance (DA) isole umnyango wezokuThutha kuleli ngokuba nomthelela ekunyukeni kwesibalo sabashone ezingozini zomgwaqo ngesikhathi samaholidi kaDisemba ngo-2016. I-DA iveze lokhu ngoLwesibili ngemuva kokukhishwa kombiko wokuthi kushone abantu abangu-1714 ezingozini zomgwaqo ngesikhathi samaholidi, nokuyisibalo esikhuphuke ngo-5% uma siqhathaniswa nesika-2015. Sidlulisa amazwi enduduzo emndenini nakulabo abasondele nawo wonke umuntu oshonele emgwaqeni yakuleli ngenyanga edlule, kusho uManny de Freitas okhulumela iDA ezindabeni ezithinta uMnyango wezokuThutha ephalamende. UDe Freitas usole abashayeli abanganazo izincwadi, nokushayela budedengu emgwaqeni njengembangela enkulu yezingozi emgwaqeni yakuleli. Usole nongqongqoshe wezokuThutha uDipuo Peters ngokuyithathela phansi inkinga yokufa kwabantu emgwaqeni. Kuyabonakala ngezinombolo eziphumile ukuthi kukhona okungahambi kahle ngecebo likahulumeni lokwehlisa izingozi emgwaqeni, usho kanje. Iqiniso ukuthi minyaka yonke uNgqongqoshe wezokuThutha, uDipuo Peters, unikeza abezindaba nabantu bakuleli impendulo eyodwa mayelana necebo lokwehlisa izingozi emgwaqeni, kusukela kwimkhankaso engasebenzi, nokusabisa abantu ngokuthi bazojeziswa.&quot; UDe Freitas uthe iDA izofaka isicelo kwikomidi elibhekelele ezokuthutha kuleli ukuthi liphenye kabanzi ngezinhlelo zikahulumeni zokwehlisa izingozi emgwaqeni.&nbsp;