NJALO kabili ngenyanga sizokuphathela ingosi ehlaziya kabanzi ngezinkanyezi. Sizobe sihlaziyelwa nguMnuz El-Sun Nzama oyi-Astrologer. UNzama ufunde eThurburn School of Astrology D.M.S. Astrol; wathola iziqu eRod Suskin School of Astrology, kuyimanje wenza iHonours kwiVedic Joytish Astrology, Hellenistic and Urianian Astrology kanti uyilunga eligcwele le Astrological Society of South Africa (ASSA). UNzama uyatholakala kwinombolo ethi 072 388 4419 ngezikhathi zomsebenzi. Namuhla usihlaziyela i-Aquarius okungabantu abazalwa kusukela ngoJanuwari 21 kuya kuFebhuwari 20.Izimpawu zamanzi yiCancer, Scorpio nePisces kuphela - amanzi e-Aquarius angamanzi amele ubungani, ubuntu, ukuzwana, ukuxhumana, ukuxolelana nokuthembana. EsiZulwini kuyakhulunywa ngokuthelelana amanzi lokho okuyinkomba nophawu lokuxolelana nokuzwana nobungani, lezi ngezinye zezimpawu ezigqamile kubantu abangama-Aquarius. Engosini yaleli viki sizoqala ngokubheka okwenzeka emkhathini okuthinta imihlaba esemkhathini (planets) nezinkanyezi (stars), ezinomthelela kukho konke okuphila phansi komthunzi welanga. Ngomhla ka 27 (kwephezulu) ntambama inyanga izobe isesigabeni sokuqala (new moon), lokho kunomthelela omuhle futhi kuvuna izinto eziningi, ikakhulu eziqalwayo. Uma ngabe uzoshicilela isivumelwano esithize esibalulekile, ukuqala ibhizinisi noma umsebenzi, kanjalo nokutshala imbewu kubalimi nabalimayo, lesi yisikhathi esihle kakhulu sokwenza lokho. Kulo nyaka ilanga lingene ngo- Januwari 19, ngo-11.25 ophawini lwe-Aquarius, bonke abantu abazalwa ilanga likulolu phawu babizwa ngama-Aquarius - kuyenzeka eminye imihlaba ingabi kulolu phawu kodwa ibe seduze noma buqamama nelanga. Laba ngabantu babantu, lapho bekhona kuvame ukuthi kube khona abantu, kungaba abangani, ibandla elithize noma izinhlangano zomphakathi. Kodwa kwesinye isikhathi babuye bangaqondakali kahle-hle kanti nenkani ayiqhelile kubo, kodwa ungaqiniseka ukuthi bathembekile, baqotho, bayazimela, banobungani futhi bahlakaniphile.Zintathu kuphela izimpawu zeZodiac ezinophawu lomuntu, sibala iGemini (amawele), iVirgo (isisebenzi/umsizi) kanye ne-Aquarius (indoda ephethe imbiza); lokhu kusinika isithombe sobuntu, obuyinsika yalolu phawu lweshumi nanye. Njengoba le nsizwa ithela amanzi kule mbiza yayo, lesi senzo sayo siyinkomba yokuthi wonke umuntu ophila emhlabeni kunokuthile afike nakho ekufumbethe. Kungumsebenzi nenselelo yomuntu ngamunye ukuzifuna, azithole ukuthi wafika emhlabeni ephetheni ngezandla zakhe okungaba ikhono, ithalente, ubuciko, ubugagu, ubuhlakani, namandla ukuze abelane nomndeni, umphakathi, nesizwe sakubo njengoba i-Aquarius isifundisa. Uma uyi-Aquarius, ungakhohlwa ukuthi uphathiswe amanzi okuphila adingwa isizwe kanye nomhlaba wonkana - ngaphandle kwamanzi impilo ayikho, ngaphandle komuntu oyi-Aquarius umhlaba ungama - kokusiza ukuthi uqale ukuzibona njengophathele isizwe okuthile.Ingane eyi-Aquarius ilungile inobungani bemvelo okuyinto enhle. Kubalulekile ukuthi ifundiswe ukuthi ingasheshi ukwamukela, ithembe kalula, ikakhulu abantu engabazi abangase basizakale ngezimfuno nezinhloso ezingezinhle. Njengalokhu isisho sithi Libunjwa liseva kungaba nomthelela omuhle kwi-Aquarius uma ingavunyelwa izibandakanye nezinhlangano zomphakathi ezingenzi nzuzo, nalezo zinhlaka ezithuthukisa, zisize umphakathi. Lokhu kungathuthukisa, kukhuthaze ikhono, uthando lwabantu, ubuholi nobuciko ngoba abantu balangazelele futhi balindele umuntu abazomthemba njenge-Aquarius. Umzali oyi-Aquarius uvame ukuba nombono ohlukile mayelana nokufundiswa nokukhuliswa komntwana okungeyona into embi. Kuyadingeka ukuthi aqonde ukubaluleka nokuhambisana nesikhathi esiphila kuso - okwakusebenzela obaba nogogo bethu, kungahle kungasebenzi konke kulesi sikhathi. Sesivala, sengathi singazikhumbuza njalo ukuthi ukuxhumana nokulalelana ngokweqiniso kosisiza ngoba sesiphila kwi-Aquarian Age, okuyisikhathi sobuchwepheshe nolwazi. Ngokuzayo sizobheka ubudlelwano, imikhakha nemisebenzi efanele i-Aquarius.