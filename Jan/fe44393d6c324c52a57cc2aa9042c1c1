I-ANCYL eThekwini isiphumele obala yathi ifuna uNobhala wayo KwaZulu-Natal uMnuz Thanduxolo Sabelo ukuba abengumengameli walolu phiko.Lokhu kuvezwe nguSihlalo walolu phiko eThekwini, uMnuz Thembo Ntuli izolo ngesikhathi kuqhubeka umbhikisho walo ngaphandle kwamahhovisi akwa-Absa enkabeni yedolobha eThekwini.UNtuli uthe uSabelo bazoqale bambuyise engqungqutheleni yesifundazwe ezoba ngenyanga ezayo ngaphambi kokuthi bamfake kwesobumengameli uma sekuyingqungquthela kazwelonke. UThanduxolo (Sabelo) siyamthemba yingakho sizombuyisa njengoNobhala engqungqutheleni yesifundazwe bese siphinda simthuma ukuthi abengumengameli engqungqutheleni kazwelonke, kusho uNtuli. Siwuphiko lwentsha eThekwini sithi uThanduxolo uzoba ngumengameli kumnyama kubomvu, kusho uNtuli.Uthe bayazi ukuthi kukhona asebeqale ukumkhuluma kabi uSabelo, wathembisa ukuthi bazomvikela ezitheni.Kulo mbhikisho wayizolo bekukhona abanye abaholi balolu phiko esifundeni iTheku abathe nakanjani bazombuyisa engqungqutheleni.Le nkulumo yababuyayo nabangabuyi engqungqutheleni ezayo yalolu phiko esifundazweni isiqalile ukukhulunywa emagatsheni alolu phiko.Kunamahlebezi athi uSihlalo walolu phiko KwaZulu-Natal uMnuz Thami Ngubane oyiMeya kaMasipala waseMvoti uzokhishwa esikhundleni sakhe kufakwe iPhini lakhe uMnuz Kwazi Mshengu.Umthombo weSolezwe kulolu phiko, uthe uNgubane ukhishwa ngoba nakhu engathenjwa. Sifuna ukuthi siwu phiko lwentsha siye engqungqutheleni kaDisemba sikhuluma ngazwi linye. 