ZENYUKILE izibalo zabashone ezingozini zemigwaqo ngesikhathi samaholidi uma kuqhathaniswa nangesikhathi esedlule. Lokhu kumenyezelwe uNgqongqoshe wezokuThutha kuzwelonke, uDipuo Peters esithangamini nabezindaba ebesibanjelwe eProtea Hotel, eGoli, izolo.&nbsp;UNgqongqoshe umemezele ukuthi bangu-1714 abantu abashone emigwaqeni yakuleli ngesikhathi samaholidi, okwenyuke ngamaphesenti amahlanu uma kuqhathaniswa nesikhathi esedlule. U-40% wabashonele emigwaqweni ngabagibeli, u-34% ngabahamba ngezinyawo kwathi u24% kwaba ngabashayeli. Izingane ezineminyaka ephakathi kuka 0 no-4 zingu-6% kwathi abesilisa baba ngu-75%, kanti u23% kwaba ngabesifazane.&nbsp; Isifundazwe saseLimpompo yisona esibe nesibalo esikhulu sokwenyuka kwabashone emgwaqeni &nbsp;njengoba sinyuke ngamaphesenti angu-31, &nbsp;salandelwa isifundazwe saKwaZulu Natal ngamaphesenti angu-18, kwathi isifundazwe sase-Free State izibalo zanyuka ngo-17%.&nbsp; UNkk Peters uncome ababhekelele ezokuthutha ezifundazweni ezimbili, okuyi- Eastern Cape ne-North West njengoba izibalo zokushona kwabantu emgwaqeni zehlile kulezi zifundazwe. &quot;Kumele sikuqonde ukuthi imikhankaso yokugqugquzela ukuphepha emgwaqeni akusikhona kuphela eyangesikhathi samaholidi, kodwa lemikhankaso siyiqhuba nsuku zonke ukuqinisekisa ukuphepha kwabasebenzisi bomgwaqo,&quot;kusho uNkk Peters.Uphinde wamemezela ukuthi umnyango wakhe wenze izivimbamgwaqo ezingu-432 ezweni lonke ngezikhathi zamaholidi.&nbsp; Bangu 453 263 abakhokhiswe izinhlawulo ngamacala ahlukene, kwathi abangu- 28 238 &nbsp;kubona ngabashayeli abebeshayela bengawafakile amabhande, abangu-4 046 bahlawuliselwe ukukhuluma namaselula beshayela. Zingu-6 805 izimoto ezihlonzwe njengezingakulungele ukuba semgwaqeni, kwathi ezingu-2 501 zahudulwa. &nbsp; UNkk Peters uthe isibalo esikhulu sababoshiwe, ngesababoshelwe ukushayela bephuzile. Ugcizelele umthamo wezimoto ubukhuphuke ngo 2% kulamaholidi uma kuqhathaniswa nadlule nathe kube nokukhula kwesibalo sabashayeli abasanda kuthola amalayisense. &nbsp; &quot;Izikhathi eziningi, ukushona kwabantu emigwageni kubangelwe ukugingqika kwezimoto abebezigibele nokushayisana kwazo,&quot; kuqhuba uNkk Peters. Ube esedlulisa amazwi endunduzo kubona bonke abalahlekelwe izihlobo zabo ezingozini zomgwaqo.&nbsp;