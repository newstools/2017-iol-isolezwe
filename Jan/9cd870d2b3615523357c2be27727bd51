ISILO samabandla, uGoodwill Zwelithini sinxusa uhulumeni kazwelonke nowaKwaZulu-Natal ukuba bahloniphe amakhosi ngezindondo njengabantu abaqala umzabalazo wenkululeko.Sikhuluma emcimbini wesikhumbuzo sempi yaseSandlwana, eNquthu ngoMgqibelo, iSilo sithe amakhosi yiwona aqala umzabalazo wokuvikela izwe ngaphambi kosopolitiki. Ngisho iqembu elibusayo okuyilo elidala kunawo wonke lapha eNingizimu Afrika nasezwenikazi i-Afrika lisungulwe ngo-1912, umzabalazo wamakhosi elwela inkululeko kade uvele usuqalile, kusho iSilo.Sithe uhulumeni kumele awenze umcimbi wokuhlonipha amakhosi ngezindondo ngeqhaza lawo emzabalazweni. Ngisho uDkt Pixley kaSeme ongomunye wabantu abasungula uKhongolose wayengumZulu futhi ipolitiki eyifunde eNdlunkulu kaZulu njengoba wayeganwe nguMntwana waseNdlunkulu uPhikisile, indodakazi eyizibulo leNgonyama yeSilo sasoSuthu, iSilo uDinizulu, kusho iMbube.Iphinde yaphonsela inselelo uhulumeni waKwaZulu-Natal, yathi kumele anakekele uLundi. Ngokomlando uLundi ilona nhlokodolobha yaKwaZulu-Natal, lokho okudinga uhulumeni ayinakekele le ndawo, kusho Ongangezwe lakhe.Ngesikhathi isifundazwe iKwaZulu-Natal sisaphethwe i-IFP, uLundi yilona olwaluyinhlokodolobha yesifundazwe kodwa kwashintshwa kwaba uMgungundlovu sekuphethe i-ANC.ISilo sithe kumele kwenziwe netshe lesikhumbuzo eSandlwana ukuze umlando wakhona ungashabalali.UNdunankulu kaZulu iNkosi Mangosuthu Buthelezi naye uhambe emazwini eSilo wathi umzabalazo wenkululeko unezingxabo zawo emzabalazweni kaZulu. Ngenyanga edlule ngibe nenjabulo yokwethamela ukuvulwa kwesichuse sikakhokhokhulu weSilo esibusayo futhi ongukhokho wami iNgonyama uCetshwayo, e-Castle of Good Hope, eKapa, ekubungazeni iminyaka engu-359 selokhu lenqaba yakhiwa, izichuse ezine zigxunyekwe zabhekiswa endaweni lapho kwakukade kuvalelwe khona ababelwelwa inkululeko, abaholi abaqavile bamaHlubi, abaPedi namaKhoisan bahlanganyela neSilo uCetshwayo bekhumbula umzabalazo wenkululeko, kusho uButhelezi.UButhelezi uthe kusemqoka ukuba kube nezichuse nemicimbi yezikhumbuzo. Sidinga umlando onobufakazi obuphathekayo. Siyadinga futhi ukuba sihloniphe osomlando, izifundiswa kanye nezingqapheli eziqukethe umlando wesikhathi esedlule, sihlale njalo sikhwezela ilangabi lomoya onesibikezelo, usho kanje.Uthe njengoba bekhumbula iSandlwana bakhumbula umnikelo owenziwa amadoda nabesifazane abaqikelela ukugcina ubuhlanga namasiko abo bekhungethwe yisimo sempi. Amabutho kaZulu afike ezintabeni zaseSandlwana ngoLwesibili elungiselela umcimbi wangoMgqibelo.Ngosuku lwempi ngo-1879, amabutho kaZulu, ayeholwa nguNtshingwayo kaMahole wakwaKhoza, umdidiyeli wempi yonke kunguMnyamana kaNgqengelele wakwaButhelezi.