Yize uLundi Tyamara ebengumculi odumile ematasatasa ekhiqiza amanoni ezingoma kodwa ubesithola isikhathi sokuzikhipha asondelane nabalandeli bakheIsithombe: FACEBOOK/LUNDI TYAMARAUkube uLundi wayengekho ngabe asilazanga ikhono likaSifiso, naye ongasekho emhlabeni. Ngomculo udayise amakhophi abalelwa ngaphezu kuka-3million. Uphinde wawola inqwaba yezindondo kuma-SABC Crown Gospel Awards nakumaSama. Wabuye wamela iNingizimu Afrika ngempumelelo kuma-All Afrika Kora Awards. Nakuba kunjalo kodwa isiZulu sithi akukho soka lingenasici. Lesi sihlabani somculo wokholo sibuye salandelwa yinqwaba yezindaba ebezingezinhle. Kubikwe kakhulu ngokucwila kwaso ezinkambeni, kwavela nokuthi ungene shi ezidakamizweni. Ngendlela okwasekonakele ngayo, uLundi uze wayiswa esikhungweni sokulungisa isimo sokucwila ezidakamizweni esibizwa nge-rehab.Uphuzo oludakayo lwaze lwamenza wathinteka engozini yemoto okwashona kuyo umuntu waseThembisa, eGoli ngo-2002. Ngokusho kweminye imithombo yabezindaba, uLundi wayeshayela imoto ebukhile ngesikhathi eshayisa indoda. Nakuba yena ayephika ethi umufi washayiswa ngumuntu ayehamba naye, uVusi Mphuti, kodwa abazibonela ingozi yenzeka bakhomba uLundi ngenjumbane.Kule minyaka lesi silomo sike sathinteka ekubhidlizeni umshado womunye wesifazane, okusolwa ukuthi samkhulelisa esashade nomyeni wakhe. Owesifazane nguye owayeya kwabezindaba ebabikela ngengane ayithola kulo mculi esashade nomunye umuntu.Lo mculi obedume ngelenkosana yomculo wokholo, kuke kwabikwa ukuthi uke wathandana nomlisa uBonginkosi Simelane obeshadile. Kwaze kwaphoqeleka ukuba uSimelane ahlukane nalo mculi ngenxa yokuthi umshado wakhe wawusufuna ukubhidlika. NgoJuni 2000 kwake kwabikwa ukuthi owayeyindlovukazi yomculo we-Afro pop uBrenda Fassie waphumela obala wathi Ngilala NoLundi . Nakuba uLundi ayephika, ethi yena ungumngani noBrenda kodwa uMabrrrr wayegcizelela ukuthi sebeke bahlangana noLundi.Yena futhi uLundi uke wahlambalazana nobengumphathi wakhe uTshepo Nzimande emsola ngokumxhaphaza imali yakhe.