INKAMPANI yomculi wowokholo ongasekho iphoxekile ngesithombe sowesifazane oshuthe eqhwakele ethuneni lakhe. Isithombe sisabalale ezinkundleni zokuxhumana. AbeNcwane Communications bathi ukuba yiqhawe nosaziwayo kukaSfiso Ncwane akusho ukuthi abantu abenze noma yini ethuneni lakhe. Bakusho lokhu emuva kokuthi owesifazane okusolwa ukuthi ubeye komunye umngcwabo ngempelasonto eshuthe emamatheka ehlezi ethuneni lakhe egqoke nezingubo ezimnyama. Ugxekwe kakhulu abanye, bembiza ngethatha lowesifazane ozifunela udumo. U-Asanda Mpayise okhulumela iNcwane Communications uthe sebesibonile isithombe esibadumaze kakhulu. Siyavuma impela ubaba uNcwane ubewumuntu wabantu kodwa uma eseshonile kumele ahlonishwe nomndeni wakhe. Siyazi ukuthi amathuna akudlalelwa kuwona. Lo sisi asimazi futhi akasona ngisho isihlobo emndenini, kusho uMpayise.Owesifazane owenze lokhu owaseMgungundlovu kanti Isolezwe linalo igama lakhe. Akatholakalanga ukuze aphawule ngalolu daba ne-akhawunti yakhe kuFacebook igcine ingasaveli. Izolo uNkk kaNcwane * -Ayanda naye ufake isithombe sakhe esethuneni ebalisa ngeminjunju engapheli yokushiywa ngumyeni wakhe.Ufake isithombe ku-Instagram egobile encike ethuneni egqoke nezingubo ezimnyama. Isithombe sihambisana nombhalo othi: Kusewusuku luka-54 kuphela kusukela wangishiya myeni wami kodwa enhliziyweni yami kusengathi yizolo. Ngisalizwa iphunga lamakha akho, ngiyazizwa nezandla zakho zingibambile njalo ekuseni. Ngifisa ngabe bekunendlela ethize yokubhekana naloluhambo. Mmmm kodwa wasitshela ukuthi Wethembekile Baba, nami ngizobambelela kulokho. Lala kahle sithandwa sami. Gwamanda, Cebekhulu, Nogandaya, Nyamakayishi namanje sisabuzwa ubukhona bakho. Kubonakala sengathi lesi sithombe sishuthwe izolo njengoba nomfowabo uLungelo Gumede ebuye wafaka ezinye zabo kuFacebook ejabulela ukwamukela udadewabo obekubikwa ukuthi ubeseGoli. UMpayise ukuqinisekisile ukuthi uNkk Ncwane ubeyile ethuneni nomndeni kodwa wangasho ukuthi nini.UMnuz Mzi Mngadi oyisazi samasiko ukubize ngechilo okwenziwe owesifazane. Akuhlalwa ethuneni futhi aleqiwa. Akwenzile kuphambene nesintu nenhlonipho. Okwenza kuphambane kakhulu wukuthi ngowesifazane ohlale phezu kwethuna lendoda futhi okungeyona eyakhe nangahlobene nayo. Ngabe kuyezwakala ukube ngumkakhe uNcwane. Okungenani ubengashutha eduze kwalo, kusho uMngadi.Uthe yize uNcwane ebengusaziwayo akusho ukuthi akulahlwe inhlonipho kucanaswe ethuneni lakhe.