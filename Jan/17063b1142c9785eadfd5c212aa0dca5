UNGQONGQOSHE wezokuThutha, ukuPhepha nokuXhumana koMphakathi KwaZulu-Natal, uMnuz Mxolisi Kaunda useshayele ihlombe amaphoyisa ngokubopha nokugweba abangu-27 ngamacala okudunwa kwezimoto, ukuthola izimoto ezebiwe nezokutholakala nezibhamu ezingekho emthethweni. Ababoshiwe bagwetshwe ezinkantolo ezehlukene eKZN kusukela ngo-Okthoba 1 kwaze kwaba nguDisemba 31 nyakenye. Izigwebo zabo beziba phakathi kweminyaka emihlanu kuya kwengu-18. Amacala amaningi afuze lawa enzeke ezindaweni ezehlukene okubalwa kuzo iMargate, eMpangeni, Newcastle, Osizweni, Richard s Bay, Umbumbulu nasezindaweni ezakhele iTheku. Siyisifundazwe saKwaZulu-Natal sikhathazekile ngokuntshontshwa kwezimoto ikakhulu lezi ezintshontshwa bese zeqiswa umngcele ziyiswe emazweni angomakhelwane. Kuyasikhathaza nokuntshontshwa kwezimoto zezikhungo zikahulumeni ikakhulukazi ezoMnyango wezeMpilo, okubukeka kudlange kakhulu kuMasipala wesiFunda wase-King Cetshwayo. Lokhu kuphazamisa ukuhanjiswa kwemithi ezikhungweni nokubeka engcupheni impilo yeziguli, kusho uKaunda.Unxuse umphakathi ukuthi usebenzisane namaphoyisa ukwenza isiqiniseko sokuthi kuyaliswana nalesi sihlava. UKhomishana wamaphoyisa osabambile eKZN, uMajor General Bheki Langa uzamukele izigwebo ezikhishelwe lezi zigebengu. Lezi zigebengu zithathwa njengeziyingozi kakhulu emphakathini njengoba kunezikhathi lapho zisebenzisa udlame uma ziduna izimoto. Sinxusa amalunga omphakathi ukuthi aqaphele uma eshayela izimoto zawo aphinde abike emaphoyiseni noma ngabe yini esolisayo, kusho uMajor General Langa.