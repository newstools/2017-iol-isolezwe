UMNYANGO weMfundo eyisiSekelo uzoqhubeka nokushicilela imiphumela yabafundi bakamatric emaphephandabeni usebenzisa izinombolo abebebhala ngazo.Umnyango umemezele lokhu emuva kokuba inhlangano yabafundi, iCosas, ithe kungashicilelwa lutho emaphephandabeni, esikhundleni salokho abafundi bazilandele bona imiphumela yabo ezikoleni ababhalele kuzo.Okhulumela umnyango, uMnuz Elijah Mhlanga, uthe imiphumela bazoyishicilela ngezinombolo zabafundi njengoba benza nyakenye.Unxuse abafundi ukuthi bangathembeli emaphepheni kodwa balande le miphumela ezikoleni zabo. Siyasazi isikhalo seCosas yingakho sithi abafundi abalande imiphumela yabo ezikoleni. Ziningi nezinye izinhlelo ezikhona zokuthola imiphumela njengokuthi babhalise ukuyithola nge-sms uma isikhishwa ngoJanuwari 5, kusho uMhlanga.USihlalo weCosas esifundazweni, uSiya Phakathi, uthe kabasafuni ikhishwe nhlobo imiphumela emaphephandabeni noma kungathiwa kusetshenziswa izinombolo zabafundi.Uthe bafuna kugqugquzelwe ukuthi ilandwe ezikoleni njengoba kwenzeka kwamanye amabanga. Sihlale sikhala ngokuthi asazi kungani ukuthi kwenziwe okuhlukile ngomatric kunokwenzeka kwamanye amabanga. Noma kungavezwa amagama kodwa kuyaba namaphutha ngezinombolo zingaphumi ephephandabeni kanti umfundi uphasile. Akuyekwe nje le nto yamaphephandaba nemiphumela ngoba asazi yisiko lani elilokhu lilandelwa, kusho uPhakathi.ICosas yaqala yakhala ngokuthi kungakhishwa amagama abafundi emaphephandabeni ngoba ithi abafundi bayazibulala uma bengaphumanga emaphephandabeni. Isikhalo sayo umnyango wasilalela.UMhlanga uthe labo abanezikhalo abafuna kuphenywe bangafaka izicelo zingakapheli izinsuku eziwu-30 kukhishwe imiphumela.Uthe kumele babheke namaphutha ezitatimendini zabo, ikakhulu ukuthi amagama nezibongo kanye nezinombolo zikamazisi kuyahambisana ngaphambi kukaJuni 30 ukuze kulungiswe uma kunephutha. Abafundi bangavakashela le website ukuthola imiphumela yabo egcwele kamatric:http://www.iol.co.za/news/matric-results.