KUNZIMA kubafundi besikole iHlengiwe High eNkwali, ngaseLovu, abawela umfula ngezinyawo nsuku zonke ukuze bafinyelele esikoleni.Sekuphele iminyaka abafundi basengcupheni yokuminza ngoba indlela idlula emfuleni. Kuthiwa enye indlela eya esikoleni ikude kakhulu okwenza lena yomfula kube yiyo eyengayo. UVusi Hlatshwayo (20) ofunda uGrade 11 uthe selokhu aqala ukufunda ngo-2015 bebevele bewela umfula. Uma sifika ngasemfuleni siyakhumula sitshathe izincwadi bese siyawela, sigqokele ngaphesheya. Lokhu sikwenza nsukuzonke ekuseni nantambama ngoba nomphakathi unqamula khona. Kunzima kakhulu uma likade lina ngoba nomfula uyagcwala. Kwesinye isikhathi siyaphutha esikoleni ngoba sisaba umfula ogcwele, echaza. Uthe kubathatha imizulu ewu-30 ukuhamba ngale ndlela yomfula kanti enye iyathathela kuphela ihora nangaphezulu. UNkk Dudu Vezi, uSihlalo wesigungu sabazali eHlengiwe, uthe akasazi kumele benze njani ukulungisa lolu daba. Uthe selokhu isikole sakhiwa ngo-1987 abafundi baphila le mpilo. Ngicabanga ukuthi kwakungu-1990 ngiqala ukubhalela umnyango wezokuthutha ngicela kufakwe ibhuloho. Bekuvele kuthiwe ibhajethi ayikho kulokhu kushintshwa namakomiti, kumele ngiqale phansi ngichaze udaba. Abantu bayamuka emfuleni ngoba ayikho enye indlela, kusho uNkk Vezi. Okhulumela uMnyango wezokuThutha nokuPhepha koMphakathi KwaZulu-Natal, uMnuz Kwanele Ncalane, uthe usazolubheka udaba. Okhulumela umnyango wezeMfundo esifundazweni, UMnuz Sihle Mlotshwa, uthe kunohlelo oluzokwethulwa maduze eNkovukeni esifundeni eMkhanyakude, lokunikeza abantu izikebhe ukusiza abafundi abanenkinga efana neyaseHlengiwe uma beya esikoleni. Uthe bazimisile ukusebenza neminye iminyango ukuqeda izinkinga ezifana nalezi emiphakathini.Ngaphandle kwenkinga yokuwela umfula ezinye izinkinga ziningi eHlengiwe High. Kuthiwa uthishanhloko wagcina esikoleni ngoNovemba. Kuthiwa isikole kasinawo ugesi namanzi okwenza ukuthi abafundi baphuze amanzi angcolile.Mayelana nezinye izinkinga eHlengiwe umnyango uthe uzongenelela uma usuthole umbiko ogcwele ngokwenzeka esikoleni.