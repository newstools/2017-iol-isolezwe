KUYAWUHLUKUMEZA umndeni wakwaMzila kwa-G, eMlaza, ukuthi insizwa encane (25) inesibindi sokubulala amalungu amane omndeni engamsukelanga. UMnuz Nathi Mzila ukusho lokhu ngemuva kokuvela kukaMnuz Sanele Makhanya enkantolo yemantshi eMlaza ngamacala ayisishiyagalolunye, okungamane okubulala amalungu omndeni wakwaMzila, amabili okuzama ukubulala, elilodwa lokutholakala nesibhamu esingekho emthethweni nelokutholakala nezinhlamvu zesibhamu esingekho emthethweni.UMzila utshele abezindaba ukuthi umndeni wakhe usemanzini ngenxa yomfana omncane abangazi ukuthi wayengenwe yini eqotha abantu ngempelasonto. Ukubona umsolwa kuvuse amanxeba nomunyu, indaba yakhe siyishiyela abomthetho, siyathemba kuzokwenziwa ubulungiswa. Siyabonga ukuthi amaphoyisa amtholile, sibonge nabaholi bethu kusukela ekhanseleni kuya kongqongqoshe abalokhu bezosiqinisa nabamandla onke abasikhulekisayo, kusho uMzila.Abantu bakwa-G bebeze ngobuningi babo enkantolo. Kuze kwadingeka ukuthi abanye basale ngaphandle bezwe ngekhansela okwenzekile. Bekukhona amalungu e-ANC nawe-IFP wonke ekhuluma ngazwi linye ethi awazidingi izigebengu.Enkantolo umshushisi, * -Advocate E S Magwaza othe uvela ehhovisi loMqondisi wamacala omphakathi eMgungundlovu, uthe abafuni umsolwa athole ibheyili ngenxa yobucayi bamacala abhekene nawo.Uveze ukuthi vele umsolwa akafuni ukucela ibheyili wase ecela ukuthi icala lihlehliselwe uMashi 10 futhi umsolwa agcinwe ezitokisini eziseMgungundlovu.IMantshi, uNksz Judy Gurie, ibuze umsolwa ukuthi uyakuqonda yini okushiwo ngu-Adv Magwaza ngamacala abekwe wona, ukuhoxisa isicelo sebheyili nokuthi kuthiwa angase alivume icala na?Umsolwa uvumile wase ecela ummeli wamahhala. Kulindeleke ukuthi axoxisane nommeli wakhe kusasa. IMantshi ithe icala lihlehlela uLwesihlanu oluzayo enkantolo eMgungundlovu ukuze kuqhubeke uphenyo nomsolwa axoxisane nommeli wakhe njengoba kuthiwa uzimisele ukuvuma icala.Umphakathi uvele wamhhewula umsolwa esebuyela ezitokisini abanye bethi bafuna ukumbamba ngezandla.Abantu baphume becula izingoma zomzabalazo kanti ikhansela lendawo, uMnuz Sthenjwa Nyawose, lithe sebezolala ubuthongo njengoba kuboshwe umsolwa noNkalakatha (umsolwa owadutshulwa amaphoyisa ngoLwesihlanu) engasekho.