UMNYANGO wemfundo eyisiSekelo usuzwakalise ukunengeka ngendlela othisha abagqoka ngayo wathi abanye bagqoka sengathi baya enxanxatheleni yezitolo.Umnyango usho lokhu emuva kokuthi iSadtu ikhale ngokugxekwa kothisha ngokugqoka ama-leggings nama-jean uma beya ezikoleni.ISadtu ikhale ngoNgqongqoshe wezemfundo e-Eastern Cape, uMnuz Mandla Makupula, nozakwabo, uNksz Pemmy Majodina wezobuCiko namaSiko, abagxeke indlela othisha abagqoka ngayo.Okhulumela umnyango, uMnuz Elijah Mhlanga, uthe yize ingekho imigomo ebekiwe ngendlela othisha okumele bagqoke ngayo kodwa kumele bahlonipheke nsuku zonke. Uthe abanye bothisha bagqoka sengathi baya enxanxatheleni yezitolo wathi lokhu akubenzi bahlonipheke. Siyahambisana nombono walabo Ngqongqoshe wokuthi kumele bagqoke ngendlela efanele ukuze abafundi babahloniphe. Asisho ukuthi abagqoke isudi nothayi kodwa abagqoke ngendlela efanele. Ngivakashele e-KZN ngihamba nekomiti lezemfundo ngaya kwesinye sezikole ngafike ngahlabeka umxhwele ngendlela okugqokwa ngayo, bayazimisela othisha bakhona. Sisuke lapho saya kwesinye safica bezigqokele noma kanjani, kusho uMhlanga.Okhulumela iSadtu, uNksz Nomusa Cembi, uthe bahlale benxusa amalungu abo ukuthi agqoke ngendlela efanele uma eya emsebenzini. Kunomkhuba osusabalele koNgqongqoshe wokugxeka othisha ngendlela abagqoka ngayo. Kuqale uNgqongqoshe wezemfundo e-Eastern Cape, uMnuz Mandla Makupula, nozakwabo, uNksz Pemmy Majodina, bagxeka ukugqoka kothisha ama-leggings nama-jean. Okokuqala nje ayikho inyufomu noma indlela ebekiwe okumele othisha bagqoke ngayo. Amalungu ethu angabantu abadala abazihloniphayo abaziyo ukuthi kumele bagqoke kanjani, kusho uNksz Cembi.Uthe othisha njengoba kwenza abanye abantu kweminye imikhakha bayazikhethela indlela abazogqoka ngayo. ONgqongqoshe kumele bagxile ekutheni bahambise izidingo emphakathini, hhayi ezintweni ezingabafuni. Izikole azinawo ugesi namanzi, othisha abakhokhelwa, imitapo yolwazi ayikho kanti nemiphumela kamatric iyehla minyaka yonke okuyizinto okumele bagxile kuzona kunokugadana nokuthi othisha bagqokeni, kusho uNksz Cembi.UMnuz Allen Thompson, oyiPhini likaMengameli weNatu, uthe uyahambisana nokuthi othisha kumele bagqoke ngendlela ehloniphekile ukuze abafundi babahloniphe.Uthe akubukeki ukuthi othisha bafike begqoke ophaqa, abanye izikhindi wathi uma kwenzeka inkinga esikoleni akube kusahlukaniseka phakathi kukathisha namalungu omphakathi. Uma uwuthisha kumele ugqoke ngendlela ehloniphekile. Kumele uma uqhamuka kubonakale ukuthi uwuthisha. Ngeke abafundi bakuhloniphe uma uzogqoka sengathi impelasonto, kusho uThompson.