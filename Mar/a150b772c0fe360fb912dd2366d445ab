IPHINI likaMengameli waseNingizimu Afrika, uMnuz Cyril Ramaphosa, liqinise abantu abawu-17 million abathola izibonelelo zikahulumeni idolo, lithi ngeke kwenzeke ukuthi bangazitholi izibonelelo zabo okungacaci ukuthi zizokhokhwa ngubani ngo-Ephreli.URamaphosa ubephendula umbuzo welungu le-IFP, uNksz Liezl van der Merwe, obebuza ukuthi ngabe ngubani ozoholela abantu izibonenelo zabo ngo-Ephreli emuva kokuthi i-South African Social Security Agency (Sassa) isihoxisile isicelo sayo sokuthi kwelulwe inkontileka ye-Cash Paymaster Services (CPS) ukuthi iqhubeke nokuholela abantu izibonelelo. Udaba lokukhishwa kwezibonenelelo zikahulumeni luzoxazululwa, ngeke kwenzeke ukuthi abantu bangazitholi izibonelelo. Njengamanje kudingidwa izinhlelo ezizolandelwa ukuze abantu bahole. Uma sebeqedile ukudingida izinhlelo, uNgqongqoshe wezokuThuthukiswa koMphakathi, uNksz Bathabile Dlamini, uzoza lapha ePhalamende azochaza ukuthi abantu bazoyikhokhelwa kanjani imali yabo, kusho uRamaphosa.Izolo abakwa-Sassa basihoxisile isicelo sokwelula inkontileka yakwa-CPS.Akukacaci ukuthi ngo-Ephreli abantu bazoholelwa ngubani izibonenelo zabo njengoba abakwa-Sassa bengakazikhiphi izinhlelo zokuthi imali bazoyikhipha kanjani.Kuke kwavela ukuthi baxoxisane ne-South African Postal Services kodwa akekho ochazayo ukuthi ifikephi le ngxoxo.