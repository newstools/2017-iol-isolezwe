BUCHITHEKE bugayiwe emndenini waseBuxedeni KwaNongoma ngesikhathi amalungu enhlangano elwa nokwebiwa kwemfuyo iSikebhe egasela ezolanda izinkomo ezinhlanu obekusanda kulotsholwa ngazo indodakazi yawo.Kuthiwa abeSikebhe bafike kulo muzi ngempelasonto edlule behamba nomnikazi wezinkomo uMnuz Patrick Zikhali (40) waseNkodibe eMtubatuba obesekuphele amasonto amathathu ethungatha izinkomo zakhe eziwu-13 ezebiwa.Enye yezinkomo kuthiwa abakwaZungu bayihlaba bayidla ngosuku lwamalobolo ngoFebhuwari 11 ngemuva kokuthi umkhwenyana ethe uzohlawula ngayo ingane yakhe.Kodwa leyo nkomo kuthiwa umndeni uphoqiwe ukuthi uyikhokhe ngenye yezinkomo zawo njengoba wadla eyakwaZikhali. Ekuqaleni kwenyanga edlule umelusi wami wahamba ekuseni wayoshiya izinkomo emadlelweni ezozilanda ngo-12 emini, ukuyoziphuzisa amanzi njengenjwayelo. Wafika izinkomo zingekho wabuya wazongibikela. Ngokunganaki ngathi akakhululeke mhlawumbe zibalekiswe yilanga zizobuya. Ngakusasa wabuyeka khona, kodwa wangazifica. Kuze kwaphela amasonto amathathu sizithungatha. Ngeledlule ngifonelwe yilungu leSikebhe lingibikela ukuthi kukhona umkhondo abawutholayo, kusho uZikhali.Uthe izinkomo zakhe eziyisishiyagalombili wazithola KwaNyamazane eDukuduku okuyindawo eyibanga nalapho ehlala khona. AbeSikebhe balunywa indlebe amalungu omphakathi waseDukuduku ukuthi kunezinkomo ezinhlanu azibone ziqhutshwa abafana kuyothengwa ngazo umuzi. Lowo kuthiwa wazithatha wayolobola ngazo ekhweni lakhe KwaNongoma. Safika emzini wenyanga sathola izinkomo ezinhlanu, ezine zasezidayiselwe indoda thize ngo-R20 000. Ezinye ezintathu kuthiwa zase zihlatshiwe kwadayiswa inyama yazo. Le nyanga yathi izinkomo ekhokhelwe ngazo umuntu eyayimlapha, kuqhuba uZikhali. Okhulumela amaphoyisa KwaZulu-Natal uCaptain Thembeka Mbhele uthe izinkomo zikaZikhali zitholakele zaphindiselwa kuyena. Uthe kuboshwe abasolwa abathathu bagcinwe esitokisini kanti banqatshelwe ibheyili.