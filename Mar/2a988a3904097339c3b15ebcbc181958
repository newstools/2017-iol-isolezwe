UMPHAKATHI waseMakhehleni eMalukazi, okuyindawo eyakhelene noMlaza, uthukuthele uyaveva ngemuva kokuthola ukuthi kunowesifazane wasendaweni obezitika ngocansi nezingane zabafana ezingu-13, ezineminyaka ephakathi kuka-5 kuya kuya ku-14.Ingxenye yalo mphakathi beyithutheleke eNkantolo yeMantshi yaseThekwini, izophikisa ukunikezwa kwebheyili umsolwa (23) eligodliwe igama lakhe ngenxa yokuthi kunezingane zakhe ezincane ezithintekayo. Yize amalungu omphakathi ethi ziwu-13 izingane ezigilwe umkhuba ngumsolwa kodwa amaphepha enkantolo aveza ukuthi zintathu izingane ezisavule amacala kanti awu-9 amacala abhekene nalo wesifazane. Inkantolo ikuvezile ukuthi zona ziseningi izingane ezisazovela ezigilwe ngumsolwa. Ngokusho kwenkantolo umsolwa ubeheha izingane bese ezivalela endlini, azibukise ama-video ocansi abelwenza namanye amadoda maqede athi azimenze lokhu okusuke kwenziwa ngamadoda kulama-video akhohlakale. Amacala abhekene nawo awokunukubeza abafana abathathu ngocansi, aphinde abahehe ukuba benze ucansi nawokubukisa izingane ama-video anomkhuba. Echaza omunye wabazali uthe umsolwa uqale ukwenza lo mkhuba nezingane kusukela nyakenye kodwa bona baze bazi ngala manyala ngoFebhuwari 3 walo nyaka. Kwakuthi uma izingane zihluleka ukummunca isitho sakhe sangasese, athi izingane zakhe zabafana okukhona kuzo eneminyaka engu-5 neneminyaka engu-8 azibakhombise ontanga yazo ukuthi kwenziwa kanjani ukuze afike kuvuthondaba. Ubezenzisa zonke wonke amanyala lawa enziwa uma kuyiwa ocansini. Izingane ubezibiza ngamaqembu. Zingaphezu kuka-13 uma seziphele ngoba kukhona ezinye ezingakawavuli amacala. Usavalelwe esitokisini kusukela ngoFebhuwari 4, okuwusuku aboshwe ngalo. Umsolwa, oyindoni yamanzi futhi eqatha ngomzimba, ungene enkantolo eshaya kancane, ubona ukuthi unamahloni. Ufike ebhokisini wabeka izandla ngemuva maqede wagebisa ikhanda. Ubegqoke isiketi esimnyama nejezi elibomvu futhi efake icici ekhaleni. Kuthe sekuzokhuluma ijaji, kwatheleka amalungu omphakathi egqoke izikibha ezimhlophe ezibhalwe ukuthi Akuphele Ukuhlukunyezwa Kwezingane, Akanganikezwa ibheyili * ***** (zimgagula ngegama. Njengoba bekufanele umsolwa afake isicelo sebheyili, lokho akubanga kusenzeka ngenxa yokuthi umseshi akafikanga futhi kusenamanye amacala asebekwe wona umsolwa. Ijaji uBoni Ngcobo lithe yize lizwelana nomsolwa njengoba selokhu agqunywa esitokisini kusukela ngoFebhuwari 4 futhi ilungelo lakhe lokuhamba ngokukhululeka lihlukumezeka kodwa kungcono ukulalelwa kwesicelo sakhe sebheyili kube ngoLwesithathu. Umsolwa ungqumuze kancane nommeli wakhe * -Advocate NI Sithole maqede wehla ebhokisini futhi wabingelela abantu besifazane ababili akade bezomeseka enkantolo.