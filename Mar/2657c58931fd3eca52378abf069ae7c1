UNGQONGQOSHE wezamaPhoyisa kuzwelonke uMnuz Nathi Nhleko ukhathazekile ngokwenyuka kwezinga lamacala okubulala KwaZulu-Natal, enziwa kusetshenziswa izibhamu ezingekho emthethweni. Lokhu kulandela ukuphuma kwezibalo zobugebengu ngoLwesihlanu ezidalule ukuthi ziningi izigameko zalolu hlobo. UMnuz Sandile Ngidi, okhulumela uNhleko, uthe kuzoba noshwele wezibhamu ngo-Ephreli 1 ngenhloso yokuqoqa izibhamu ezingekho emthethweni ezikubantu. Umnyango ukhathazekile ngesimo saseKZN, kuyacaca ukuthi abantu banezibhamu okufanele ziqoqwe ngoba yizo ezisebenzayo ukubulala abantu, kusho uNgidi. Uthe lo shwele uzovulwa inyanga yonke kodwa kusazomenyezelwa ngokusemthethweni. Uma livulwa ithuba abantu kufanele bazilethe izibhamu ezingekho emthethweni bangesabi ngoba kuzobe kuvulwe ushwele, kusho uNgidi. Uthe uma umphakathi ubukela amaphoyisa ungasebenzisani nawo, ubugebngu ngeke behle. Uthe umphakathi yiwona osuke unemininingwane ngezinto ezenzekayo kufanele uxhumane namaphoyisa. Unxuse abantu ukuthi baqhubeke bathembele emaphoyiseni ngoba uma belilahla ithemba bazogcina bezibambela ezigebengwini nokuyinto engavumelekile. Ngakolunye uhlangothi ungoti wezobugebengu KwaZulu-Natal, uMary De Haas, ukhale ngodlame olwalukhungethe isifundazwe eminyakeni edlule, wathi lwadala ukuthi kube nenqwaba yezibhamu. Inkinga yobugebengu yinkulu kulesi sifundazwe, amaphoyisa anomsebenzi omningi owahlalele. Sivele sinezibhamu eziningi umlando uyakuveza lokho njengoba kwakunezimpi zepolitiki kudala, kusho uDe Haas. Ubuye wakhala ngokuba buthaka kophiko lwamaphoyisa akuleli. Kunenkinga embuthweni wamaphoyisa abantu abasezikhundleni abawulungele umsebenzi wabo kusukela kukhomishana kazwelonke kwehle kuzofika eziteshini. kusho uDe Haas.