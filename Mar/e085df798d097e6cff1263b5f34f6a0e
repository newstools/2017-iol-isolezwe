SIYANDA isibalo sabafuna uNgqongqoshe wezokuThuthukiswa koMphakathi uNkk Bathabile Dlamini (osesithombeni) ashiye esikhundleni. Bathi simhlulile lesi sikhundla.U-Archbishop Njongonkulu Ndungane webandla lama-Anglican ngomunye wasebenxuse uNkk Dlamini ukuthi ashenxe kulesi sikhundla. NeCosatu ithi akaphume aphele kulo Mnyango lo ngqongqoshe.Lo ngqongqoshe usesitikini kulezi zinsuku kulandela inkiyankiya ngenkampani eyenza umsebenzi wokuholela bonke abathola izibonelelo kuhulumeni iCash Paymaster Services (CPS), okuzophela inkontileka yayo njengoba kuphela inyanga.AbeSouth African Social Security Agency bafuna ukunweba isivumelwano nale nkampani iminyaka emithathu ezayo. USassa uvumile emaphepheni aseNkantolo yoMthetho-Sisekelo ukuthi ayinawo amandla okukhokha imali yesibonelelo. I-CPS ifuna uR25 ngomuntu ngamunye kubantu abawu-17 million abahola imali yesibonelelo, lokho kuzosho ukuthi uSassa kuzofanele ikhokhe uR425 million ngenyanga noma uR5.1 billion ngonyaka.Amaphepha asenkantolo asephephandabeni elinguzakwabo waleli iThe Star akuqinisekisile ukuthi iSassa iwakhiphile amaphepha ebiwafake eNkantolo yoMthethosisekelo kuleli sonto njengoba uNkk Dlamini nenhloko esabambile uMnuz Thamo Mzobe bengakugunyazanga lokho. UNkk Dlamini uyalele ukuba akhishwe la maphepha. Ukufakwa kwala maphepha enkantolo sekuyaphenywa. USassa, emaphepheni asefakwe enkantolo izolo, athi uma isivumelwano seCPS singanwetshwa, izigidi zabantu bakuleli ngeke ziyithole imali yesibonelelo ngoba umnyango awunawo amandla okubhekana nokukhokha. Eqinisweni, kungase kuthathe iminyaka engaphezu kwemihlanu ukuqhamuka nezindlela zangaphakathi. USassa uvumile ukuthi ubungakaze uveze umbiko wokuthatha izintambo zokukhokhela imali yesibonelelo ekupheleni kwale nyanga njengokusho kwenkantolo. Isivumelwno seCPS satholwa yinkantolo yoMthetho-Sisekelo singekho emthethweni ngo-2014 futhi siyagcina ngokuphela kwale nyanga.Kuleli sonto ungqongqoshe wehlulekile ukuvela phambi kwekomiti leScopa.