PHEZU kokuba iqonga ingcindezi yokuthi asule esikhundleni uNgqongqoshe wezokuThuthukiswa koMphakathi kuzwelonke, uNksz Bathabile Dlamini, ngenxa yokuthi akucaci noma abantu bazoyithola yini imali yezibonelelo ngenyanga ezayo, izolo uthe akayi ndawo.UNksz Dlamini, obekhuluma nabezindaba ePitoli, uthe uyedwa kuphela umuntu ongamkhomba indlela, uMengameli Jacob Zuma.Izinhlangano ezehlukene okubalwa kuzo iCosatu, uphiko lwentsha lwe-ANC sezinxuse uZuma ukuthi amkhombe indlela noma azehlele esikhundleni. Kumele kucacele noma ngubani ukuthi akekho umuntu ojoyina i-ANC ngoba efuna ukuba nguNgqongqoshe okanye esinye isikhundla. Ngaqokwa nguMengameli, okunguye obonayo ukuthi umuntu akawenzi ngendlela umsebenzi wakhe bese efaka omunye, kusho uNksz Dlamini.Uthe uma engeseyena uNgqongqoshe kuzobe kungasho ukuphela komhlaba. Akusho ukuthi uma ngingeseyena uNgqongqoshe kuzobe sekuwukuphela komhlaba lokho. Akukhona okokuqala siba nezinkinga, abantu abakhonondayo bayazi ukuthi bebenzani. Ngaphambi kokubhekisa amabombo e-Indonesia ngoMgqibelo, uZuma ubizele emhlanganweni uNksz Dlamini noNgqongqoshe weziMali, uMnuz Pravin Gordhan, ukuzwa ngendaba yokukhokhwa kwezimpesheni njengoba kunabanovalo lokuthi ngeke zikhokhwe ngo-Ephreli 1.Okhulumela uZuma, uDkt Bongani Ngqulunga, uthe uMengameli uyalele oNgqongqoshe ukuthi baqinisekise ukuthi izibonelelo ziyakhokhwa ngenyanga ezayo. Uyalele ukuthi amathimba ahlukene ale minyango kumele alungise izinkinga ezisasilele emuva ngendaba yokukhokhwa kwezibonelelo ukuze abantu bahole. Bathembise uMengameli ukuthi sizotholakala isisombululo, kusho uNgqulunga. I-DA ithe izoqhubeka nokuya enkantolo yoMthethosisekelo ifune uNksz Dlamini achaze ngokuhluleka ukuqinisekisa ukuthi abantu bazozithola izibonelelo. ISouth African Human Rights Commission (SAHRC) isifune umhlangano noNksz Dlamini ngoba ithi ikhathazekile ngokuthi abantu abathembele kwizibonelelo bangagcina bengaholile. USihlalo we-SAHRC, uSolwazi Bongani Majola, uthe bakhathazekile ngokuthi alukho uhlelo olucacile lokuthi bazokhokhelwa kanjani ngenyanga ezayo.