AMAPHOYISA athungatha osolwa ngokugwaza uthisha waseJozini ngesikhathi kunemidlalo yezikole, ngoMgqibelo.Othisha baseNkosi Lubhoko High, eManyiseni eNgwavuma, basathukile ngemuva kokugwazwa kukazakwabo, phambi kwabo waphuthunyiswa esibhedlela. Lesi sigameko sidunge imidlalo kwaphoqeleka ukuthi iyekwe phakathi, abafundi nothisha baseNkosi Lubhoko baphelezelwa ngamaphoyisa sebebuyela emakhaya. Lesi sikole besiyodlala neMavela High, eJozini kanti kusolwa owayengumfundi wakhona ngokugwaza uthisha. Uthisha olimale kulesi sigameko uphuthunyiswe esibhedlela elimele ngenhla kweso, wathungwa wabuyela ekhaya. Ethintwa ngoMsombuluko lo thisha, wenqabile ukukhuluma neSolezwe wathi akathandi ukukhuluma ngalesi sigameko futhi yima esayovula icala esiteshini samaphoyisa. Kubikwa ukuthi bekudlalwa ezinkundleni ezahlukene ngesikhathi kufika umfana okuthiwa uyaziwa, okusolwa ukuthi ubephuzile. Kuthiwa ususe isiphithiphithi exabana nabafundi nothisha, wagcina egwaze uthisha waseNkosi Lubhoko.UMnuz Isaac Mbhamali, ongomunye wabazali bezingane zaseNkosi Lubhoko obekhona kudlalwa, uthe namanje basathukile. Uthe nabazali bayesaba emuva kwalesi sigameko kanti kusazoba nzima nokuvumela izingane zabo ukuthi zihambe uma kuyodlalwa nezinye izikole. Sifuna kubikelwe induna ngalolu daba ngoba alusathinti isikole kuphela kodwa seluthinta nomphakathi. Sigqugquzele nothisha abathintekile ukuthi bavule icala ukuze kuthathwe izinyathelo, echaza.USihlalo wesigungu esilawula isikole, uMnuz Petros Mathenjwa, uthe bamphelezele uthisha ngoMgqibelo behamba ne-ambulensi. Asinanxa nesikole ebesisivakashele ngoba nothisha bakhona bebethukile njengathi. Umfana ubedakiwe echukuluza othisha ngebhadi wagwazwa owethu. Kuyimanje unezitishi neso eliboni kahle kodwa ungcono kunesimo ayeyisona ngoMgqibelo, kusho uMathenjwa.Okhulumela amaphoyisa KwaZulu-Natal uColonel Thembeka Mbhele uthe amaphoyisa aseNgwavuma ayazi ngesigameko abikelwe sona lapho kugwazwe khona uthisha waphuthunyiswa esibhedlela. Uthe kuvulwe icala kodwa akukaboshwa muntu.UMnuz Sihle Mlotshwa, okhulumela uMnyango wezeMfundo esifundazweni, uthe badumele ngokwenzeke kuthisha olimele kulesi sigameko. Sizothembela emaphoyiseni ukuthi enze umsebenzi kulolu daba. Sizocela umqondisi wesifunda ukuthi asinike umbiko ophelele ngalesi sigameko, kusho uMlotshwa.