BESIZOQALA ukusebenza komunye umasipala isikhulu sikaMasipala waseRichmond okusolwa umbango wezikhundla namathenda ngokubulawa kwaso. UMnuz Sibusiso Sithole (41), obeyimenenja kumasipala, udutshulwe izolo ekuseni ngabantu abebebabili behamba ngeToyota Corolla.USithole, oqale ukusebenza kulo masipala ngo-2010, kuvele ukuthi ubegadwa kusukela ngonyaka odlule. Ngesikhathi edutshulwa kuthiwa ubeyobhalisa imoto yakhe entsha ehamba yedwa onogada ebathume kwelinye ihhovisi. Bekulindeleke ukuthi abe nomhlangano namakhansela ngo-9 izolo ekuseni kodwa wadutshulwa ngo-8.45 ekuseni. Ngesikhathi ehlaselwa ubebuyela emotweni eyolanda umazisi. Isolezwe lifike lapho edutshulelwe khona imoto yakhe iFord Ranger isapakile. Ibingenazo izimbobo zezinhlamvu ngoba kuthiwa ubesavule isicabha somgibeli ngesikhathi bemdubula. Kuthiwa uwele ngaphakathi emotweni washonela khona lapho. Umfowabo kamufi, uMnuz Mluleki Sithole, uthe yize bebeke bezwe ngezinkinga zasemsebenzini kodwa abanalwazi olugcwele ngazo. Umfowethu ubezoqala emsebenzini omusha ngenyanga ezayo kuMasipala waseMngeni. Ubezoba imenenja nakhona. Yize besike sizwe ukuthi kunezinxushunxushu emsebenzini kodwa njengomndeni ngeke sithi sinolwazi ngemibango yezikhundla nokunye okuthinta umsebenzi. Sidumele kakhulu ngoba uyena obondla ekhaya ewuthanda nomsebenzi wakhe, kusho uSithole. Isolezwe lizwe ngomthombo okulo masipala ukuthi kade zaqala izinxushunxushu kufunwa isikhundla sikaSithole nabanye befuna amathenda ngodli. Kukhona abebengasamthandisisi uSithole befuna umsebenzi wakhe, abanye befuna amathenda ngenkani bebona ukuthi bavinjwa nguSithole, kusho umthombo. Ihhovisi likaSithole lashiswa ngo-2014 okusolwa ukuthi abenza lokhu babemsabisa befuna ahambe. UMnuz Sibonelo Bhengu, wezokuxhumana kulo masipala, uthe bafe olwembiza ngokushona kukaSithole. Ubegcina ekupheleni kwale nyanga esethole amadlelo aluhlaza kwenye indawo. Sizolikhumbula iqhaza lakhe njengoba umkhandlu uthole imibiko emibili engenagcobho futhi wanikwa isitifiketi sokuba imenenja ehamba phambili eKZN ngo-2014, kusho uBhengu. Okhulumela amaphoyisa KwaZulu-Natal, * -Lt Colonel Thulani Zwane, uthe amaphoyisa athungatha abasolwa wathi imbangela yokuhlaselwa kukamufi ayikaziwa. UNgqongqoshe wezokuPhepha esifundazweni, uMnuz Mxolisi Kaunda, ufike endaweni yesehlakalo wasigxeka kakhulu lesi senzo wagcizelela nokuthi amaphoyisa azobabopha abasolwa. Ushiye umkakhe kanti ubengenazo izingane.Izolo kuke kwaba khona ukudideka ngokuthi yimuphi uSithole oshonile njengoba amanye amaziko ezindaba efake isithombe sowayeyiMenenja kamasipala weTheku uMnuz Sibusiso Sithole. USithole, uze wabhala ekhasini lakhe kuFacebook ukuthi akuyena oshonile kodwa wubizo wakhe. Izigameko zodlame nokuhlaselwa kwezikhulu eRichmond: * Ngo-2013 uSomlomo uMnuz Thulani Shabalala wahlaselwa yiqulu labantu emzini wakhe. Kwaphonswa amatshe kwashiswa nemoto yakhe. * IMeya uMnuz Andrew Ragavaloo wadutshulwa emzini wakhe ngo-Julayi 2013. * Ngo-2014 ikhansela uMnuz Jethro Jili ladutshulwa emzini walo amahlandla amahlanu. Akekho owalimala. * Kwashiswa ihhovisi likaSithole ngoNovemba 2014. * Ngo-2015 uMnuz Mthulisi Ngcobo owayehola ihhovisi lokuqapha wadutshulwa ngaphandle komuzi wakhe eNdaleni.