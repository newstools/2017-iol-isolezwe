UYISE womfana (19) osolwa ngokubulala owesifazane osekhulile okuthiwa ubethandana naye, uxwayisa abazali ukuthi bagade amadodana abo ukuze bangazitholi besenkingeni efanayo.UMnuz Nick Nzama ongusomabhizinisi waseThekwini, ugonyuluke izolo ngodaba lwendodana yakhe eboshwe ngesonto eledlule. Isolwa ngokubulala uNkk Nomasonto Ngwenya (67), okuthiwa wake waba nguthisha wayo kwesinye sezikole ayefundisa kuzo. Isidumbu sikaNkk Ngwenya sitholakale sesiqala ukonakala kwimfucuza kadoti kwaNdengezi. Kusolwa ukuthi ubethandana nomsolwa okuthiwa ubebuye ashayele imoto yakhe iNissan Tiida. Kusolwa ukuthi ingxabano isuswe iyona imoto njengoba umsolwa etholwe ngamaphoyisa ebaleka ngayo nabanye abangani.UNzama uthe ubuhlungu abuzwayo akabufiseli omunye umzali. Uthe isizathu sakhe sokukhuluma ngalolu daba, wukuxwayisa abanye abazali ngoba kunakwa kakhulu izingane zamantombazane, ezabafana kungaziwa ukuthi zenzani nobani. Kubuhlungu ukuthi ingane yami isejele ngezinsolo zokubulala umuntu kodwa konke ngikushiyela emaphoyiseni. Okwenza ngikhulume ukuthi ubugebengu benzeka nsuku zonke kodwa imindeni ithule. Ngiyamthanda impela umfana wami kodwa angimvuni, yingakho ngixwayisa nabanye abazali, echaza.Uthe akafuni ukungena kokwenzekile ngoba umufi ubemazi njengothisha wendodana yakhe oyikhonzile kuphela. Uveze ukuthi wake wamkhuza umufi ngokuboleka indodana yakhe imoto ngoba ibingenayo ilayisensi. Umphakathi unaka kakhulu izingane zamantombazane kunabafana. Kumanje ukube bekungamantombazane amancane abulele indoda, ngabe kukhulunywa okunye. Ngifuna abazali baqaphele izingane zabafana ngoba ezinye zidla iwunga nje, asazi kusuke kwenzenjani. Kuyenzeka ingane inganakwa ekhaya bese ihlangana nabantu abangalungile ngoba ifuna ukunakwa, kusho uNzama.Utshele iphephandaba ukuthi uyazwelena kakhulu nomndeni oshonelwe kodwa akakabonani nawo ngenxa yobunzima besimo. Uthe uthumele umyalezo wenduduzo futhi uyafisa uma isimo sesivuma babonane. Mayelana nendodana yakhe uthe akayifunelanga ngisho ummeli. Angifuni abantu bacabange ukuthi ingane yami angiyithandi kodwa ngifuna ukudedela umthetho usebenze. Kumanje angazi sizozichazela kanjani izingane zakwabo. Bengingafuni ashayele imoto nasekhaya ngoba ubengenayo ilayisensi futhi esalele ezifundweni. UKaputeni Thembeka Mbele ekhuluma neSolezwe wakuqinisekisa ukuthi umsolwa uboshelwe icala lokubulala kanti kulindeleke ukuthi avele eNkantolo yeMantshi ePinetown ngoLwesine. Umndeni kamufi uthe wambona engabuyi ekhaya wabikela amaphoyisa, isidumbu sakhe satholakala sinezibazi zokuklinywa.