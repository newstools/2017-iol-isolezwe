KUSOLWA isikhwele ngokubulawa ngesihluku kowesifazane (26) waKwaMaphumulo okuthiwa ubhokodwe ngommese ngowayeyisoka lakhe. Kuthiwa uNksz Zinhle Ndlela (osesithombeni) waseMambedwini ubelele nengane yakhe eneminyaka eyisikhombisa (engazalwa yilo mlisa) ngesikhathi engenelwa ngowesilisa owayeyisoka lakhe emgwaza ngoMgqibelo entathakusa. Kuthiwa bebebuyelana baphinde bahlukane nalo mlisa. UNksz Mpume Mbonambi obehlala nengane kaNksz Ndlela, uthe ubelele ngesikhathi ezwa kukhala isicabha wamuzwa ekhala ememeza. Uthe akuqondakali noma bese bebuyelene yini nalo mlisa. Bengisebuthongweni ngesikhathi ngizwa kukhala isicabha. Ngizitshele ukuthi uyena uyaphuma uyochama emnyango. Ngilalile ngaphinda ngavuswa ukukhala kwesicabha ngezwa esengimemeza ethi, anti anti woza . Ngimfice elele phansi washo ukuthi &nbsp;u... (emgagula ngegama) umgwazile, kulandisa uNksz Mbonambi. Uthe ushaqekile wamemeza indodakazi yakhe ebilele kwelinye ikamelo wathi ayizomsiza ambambe bamtholele usizo. Umufi kuthiwa ubengahlali ekhaya kodwa ubehlala eThekwini lapho abesebenzela khona. Ubefika ngokuvakasha ezobheka ingane yakhe nomndeni wakhe kanti kwenzeka lesi sigameko nje ubefike ngoLwesihlanu ebusuku. UNksz Mbonambi uthe uNksz Ndlela ubeyingane kamngani wakhe osashona owayengumakhelwane. Kuthe uma kushona unina ngamkhulisa njengengane yami yingakho nengane yakhe ibihlala nami, kusho uNksz Mbonambi. Umsolwa kuthiwa ubenesikhwele futhi engayithandisisi indaba yokusebenza kukaNksz Ndlela eThekwini. Okhulumela amaphoyisa KwaZulu-Natal, uLt Colonel Thulani Zwane uthe amaphoyisa asaphenya.