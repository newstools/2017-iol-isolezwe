IZIKHUKHULA zaseZimbabwe zidlule nemiphefumulo yabantu abalinganiselwa ku-246 kusukela ngoDisemba zashiya nabantu abangu-20 000 bengenamakhaya ngokusho kukahulumeni.IZimbabwe idinga usizo lokunikelelwa ukuze ikwazi ukwakha kabusha amabhuloho, imigwaqo, izindlu, izibhedlela nezikole ezilinyazwe yizikhukhula. Izindleko zifinyelela kuR1,3billion.UNgqongqoshe woHulumeni baseKhaya eZimbabwe, uMnuz Saviour Kasukuwere, umemezele ngoLwesine isibalo sabantu asebeshonile. Uthe bangu-128 abantu abalimele selokhu imvula enamandla iqalile.UMengameli Robert Mugabe, okumanje useSingapore ukuyoxilongwa impilo, kuleli sonto umemezele lezi zikhukhula njengenhlekelele kazwelonke.Lezi zikhukhula zimandla neningizimu yeZimbabwe, lapho abombutho wezempi betakula khona izakhamuzi ezixakekile. Amadamu ayachichima kanti nabezempilo banokwesabela ukubheduka kwezifo.Amabhuloho ayisihlanu emigwaqeni emikhulu amukile, ngokusho kukaNgqongqoshe wezokuThutha uMnuz Joram Gumbo. Isimo sesibucayi ngendlela yokuthi eminye imigwaqo yethu emikhulu ayihambeki, kusho uGumbo.Uhulumeni waseZimbabwe uvele unenkinga yokufeza izidingo zezakhamuzi njengoba sekuqhamuka le nhlekelele, njengoba ngenyanga eyedlule uhluleke ukuholela abasebenzi.Izinkulungwane zonesi ezibhedlela zikahulumeni ziye esitelekeni ngesonto eledlule zikhala ngebhonasi. Odokotela nabo selokhu aya esitelekeni phakathi noFebhuwari, kwaphoqeleka ukuthi iziguli ezibhedlela zikahulumeni zilashwe odokotela bombutho wamasosha namasosha uqobo.Okhulumela inyunyana yothisha iProgressive Teachers Union of Zimbabwe uMnuz Raymond Majongwe uthe kumele kwenziwe okuthile ngalesi simo ngoba impilo yezingane isengcupheni.UMajongwe uthe kusuke kwanakwa kakhulu usuku lokuzalwa kukaMengameli Robert Mugabe (obehlanganisa iminyaka engu-93 ubudala) kunokuthi umhlaba uvezelwe iqiniso ngosizi lwabantu baseZimbabwe.