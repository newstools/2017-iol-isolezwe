UMNYANGO wezokuThuthukiswa koMphakathi KwaZulu-Natal usubamangalele abantu abakhubazekile abahlala esikhungweni, Enduduzweni Skills Centre abashaya phansi ngonyawo bethi ngeke baphume kule ndawo ngoba ifana nekhaya kubona. UNkk Ncumisa Fandesi okhulumela umnyango utshele Isolezwe ukuthi baluyise enkantolo udaba ukuze kugcinwe umthetho. &quot;Umnyango usuthathe isinqumo sokuthi lolu daba luxazululwe yinkantolo ngoba sizamile ukuxoxa nabo abantu izikhathi eziningi kwangalunga,&quot; kusho uNkk Fandesi. Uthe abantu abangahlanekezeli udaba lwaseNduduzweni balubeke kabi ngoba umnyango ubhekela ukuphepha kwabantu abahlala kulesi sikhungo. Akungabi sengathi sivele savuka ekuseni sathi abaphume abantu esikhungweni, ochwepheshe bacwaningile bathola ukuthi indawo ayiphephile ayikulungele ukuhlala abantu, kufanele baphume. Ugcizelele nokuthi uma bekhishwa, umnyango uzoqhubeka nokubakhokhela isibonelelo ngoba yisona abaphila ngaso, wathi konke abakwenzayo balawulwa umthethosisekelo. &quot;Ngeke senze into engekho emthethweni ngoba uhulumeni ulandela umthethosisekelo, asiqondile ukubahlukumeza kodwa umthetho kufanele ugcinwe,&quot; kugcizelela uNkk Fandesi. UMnuz Themba Shiba (61) ongusihlalo wekomidi labantu abahlala eNduduzweni ushaya phansi ngonyawo uthi abaphumi kulesi sikhungo ngoba siyikhaya labo. &quot;Umnyango ukhuluma into ongayazi, yithi esazi kahle ngale ndawo, sayisukumela inganakiwe njengoba bona sebegijime bethi asiphume sebefuna ukulekelelwa yinkantolo,&quot; kusho uShiba. Uthe bona abaxabene nomnyango kodwa bafuna kuxoxwe kahle. &quot;Sibafuna ezingxoxweni thina, abeze kithi sikhulume kahle ngale ndaba ngoba ngeke sikhishwe kalula kanjalo,&quot; kusho uShiba. Uthe njengoba udaba kade lusenkantolo nje, akukho okuningi okuxoxiwe bekusayohlanganiswa amakhanda ukuthi luzodingidwa kanjani. Kulindeleke ukuthi lubuyele eNkantolo eNkulu eThekwini, ngoMashi 13.