ABAFUNDI abebeqhuba umkhankaso i#FreeBonginkosiKhanyile wokuthi kukhishwe ngebheyili umfundi waseDUT ejele, bahlela ukumemukela ngomcimbi omkhulu lo mfundi okhishwe ngebheyili, izolo.Lo mfundi obese ebhadle esitokisini izinsuku ezingaphezu kuka-150, ugcine ekhishwe ngebheyili ka-R250 yiNkantolo yoMthethosisekelo. UKhanyile ubesezame wahluleka amahlandla amaningi ukuthola ibheyili ezinkantolo. Lo mkhankaso wokumkhipha ugcine usuxhaswe nayizinhlangano ezehlukene kubalwa nabezenkolo,ababeyingxenye yemashi yokumkhulula ngeledlule. Banqumela inhlangano yezokushushiswa komphakathi (NPA) ugwayi katiki ngokuthi ihoxise amacala athwese uKhanyile. Lo mfundi oyisishoshovu bese kunguyena yedwa osabhadle ejele emva kwezibhelu ze#FeesMustFall. Ubhekene namacala okutholakala neziqhumane, ukuhlasela amaphoyisa, ukususa udungunyane emphakakathini nokuba yingxenye yombhikisho wabasebenzi ababefuna ukuqashwa ngokugcwele esikhungweni. UPhilani Gazuzu Nduli obehola umkhankaso, utshele Isolezwe ukuthi abakakholwa ukuthi uKhanyile udedeliwe. &quot;Siyajabula ukuthi seliphumile iqhawe akukholakali impela,sifuna ukuba nomcimbi wokumemukela sijabulele ukuthi ekugcineni ubulungiswa benzekile,&quot; kusho uNduli obesendleleni ebuya eGoli nabanye abafundi. UNduli ubonge nethimba labammmeli be-EFF abebemele uKhanyile, * -Advocate Tembeka Ngcukaitobi no-Advocate Dali Mpofu obuye abe uSihlalo waleli qembu kuzwelonke. &quot;Sinabameli abakhaliphile,siyababonga ngokusebenza kanzima ukuqinisekisa ukuthi uyaphuma uKhanyile,&quot; uthe noma ngabe kunjani kodwa umzabalazo wabo wokulwela imfundo uyaqhubeka ngeke bevinjwe muntu. UKhanyile kulindeleke ukuthi abuyele enkantolo yeMantshi eThekwini ngoMashi 15 kuyoqhutshekwa nokuqulwa kwamacala akhe.