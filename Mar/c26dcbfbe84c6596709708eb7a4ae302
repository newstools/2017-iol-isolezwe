UNEMINYAKA ewu-21 nje kuphela yobudala, kodwa usewumfundisi osegunyazwe ngisho ukungcwaba abantu ebandleni lamaLuthela KwaNyuswa, eBotha s Hill.UMfundisi Fika Mkhize wenzelwe isiphihli somcimbi wokubungaza usuku lwakhe lokuzalwa engazelele wumndeni ubambisene nebandla kule mpelasonto edlule. Ubehlanganisa iminyaka ewu-21 azalwa.Wenza unyaka wesibili ezifundweni zobufundisi eMphumulo Lutheran Seminar eStanger. Unina uNksz Zandile Mkhize uthe kuyivelakancane ukuba nengane yomfana ethanda uNkulunkulu njengendodana yakhe kwazise ingeyokuqala ngqa kulo mndeni ukuba umfundisi. UNksz Mkhize uthe indodana yakhe ikhombise olukhulu uthando kuye nenhlonipho angasoze ayilibala. Simenzele umcimbi ngoba sifuna ukumkhombisa ukuthi siyaziqhenya ngaye futhi siyayibona nendlela asihlonipha ngayo. Uyisibonelo esihle nasemphakathini nasezinganeni zakubo. Lokhu asenzele khona kukhulu esikhathini samanje izingane ziphambana nehlombe. Ngibonga nendima edlalwa abangani bakhe empilweni yakhe abahlala bemeseka, kusho uNksz Mkhize. Noma uMfundisi Mkhize esephakathi nezifundo zakhe kodwa useyayenza eminye yemisebenzi ebhekelelwa abefundisi okubalwa ukungcwaba, ukwembula itshe lesikhumbuzo nokusiza ngezinto zebandla njengomfundisi. Leli bhungu alikaze linanaze, lathi uma liqeda umatric eMnyameni High kule ndawo, lagxuma lahlala kwezobufundisi. Uveze ukuthi akukho lula kule ndima ngoba ziningi nezilingo abhekana nazo kodwa ukuthembela emkhulekweni kwenza impilo yakhe ibe lula. Ngingaphansi kwebandla engilihlonipha kakhulu futhi angizimisele ngokuliphoxa. Ngiyamethemba uNkulunkulu ukuthi le minyaka emihlanu ngizoyiqeda futhi ngikwazi nokuphinde ngiqhubeke ngifunde. Angijahile izinto eziningi kodwa ngelinye ilanga uma sengiqedile ukufundela, ngaqeda konke okwebandla ngothanda ukuba nonkosikazi. Noma ngingeke ngikuphoqe ngoba angifisi ukwenza izinto ngokutatazela ngigcine sengiphoxa ibandla nomndeni wami, kusho uMfundisi Mkhize. Udadewabo kanina uNksz Masindi Mkhize uthe kuningi abasahlela ukumenzela khona uma eqeda izifundo zakhe zobufundisi. Uthe ngisho izingane zabo sezazi kangcono ngenkolo ngenxa yakhe.