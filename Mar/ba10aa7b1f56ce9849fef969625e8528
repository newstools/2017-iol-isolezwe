SEKUPHELE iminyaka eyishumi othisha abacela ku-20 KwaZulu-Natal behola bengasebenzi ngoba bengatholelwa izikole abazofundisa kuzona.Labo thisha babefundisa emakolishi amakhono, amaFurther Education and Training (FET) asaziwa ngamaTechnical Vocational Education and Training (TVET) kanti iningi labo lakhetha ukusala ngaphansi komnyango wezemfundo wesifundazwe ngo-2007 ngesikhathi umnyango wemfundo ephakeme ufaka ngaphansi kwawo, amaTVET.Uthisha oyedwa ohola u-R15 000 ngenyanga, eminyakeni eyishumi ehola, usehole u-R1.8 million, okusho ukuthi uma bebalelwa ku-20 umnyango usuchithe cishe u-R36 million uholela abantu abangasebenzi.Lo mnyango wabelwa ngaphezulu kuka-R40 billion ngonyaka, ingxenye enkulu yale mali okungu-R37 billion kuya phezulu iya emaholweni abasebenzi abangaphezulu kuka-90 000.Omunye walabo thisha, uNksz Nokhuthala Siqwayi (38), owayefundisa eSayidi FET, uthe kusuka ngo-2007 uhola engasebenzi wathi nezikhulu ngisho nababengoNgqongqoshe bomnyango bayazi ngalokhu.Uthe unqume ukuphumela obala abike ngoba ekhathazekile ngokuthi uvuka nsuku zonke ayohlala ehhovisi lesifunda, iHarry Gwala bese ehola ngomhlaka 15, nyanga zonke. Kubuhlungu ukuthi ngineziqu zehonours ngifundisa imaths ne-accounting kodwa namanje angisitholi isikole. Kuhlale kuthiwa bayashoda othisha bemaths kodwa nginazo iziqu, angisebenzi. Ngineziqu zeHonours zokufundisa zaseNyuvesi yasePitoli, nezinye iziqu zaseWalter Sisulu University kodwa ngihleli nazo emahhovisi, angisebenzi. Umnyango uyahluleka ukusifunela izikhala angingedwa, sibaningi esifundazweni, kusho uNksz Siqwayi.Uthe cishe bangu-35 isifundazwe sonke ababeqashwe ngamakolishi abasaqhubeka nokuhola kodwa bengasebenzi ngoba bengatholelwa izikhala ezikoleni. Sibaningi ngoba ngo-2013 owayenguNgqongqoshe, uSenzo Mchunu noNzama (Dkt Enock inhloko yomnyango wezemfundo) basibizela eThekwini beyositshela ukuthi bazosifaka ezikoleni kodwa akukaze kwenzeke. Abanye sebeke basebenza emahhovisi njengomabhalane nami nje ngike ngasebenza khona kodwa abanye bangisebenzisa kabi. Abanye kuthiwa bangomabhalane ekomkhulu lomnyango eMgungundlovu ekubeni bengothisha abaqeqeshiwe, kusho uNksz Siqwayi.Okhulumela umnyango, uMnuz Sihle Mlotshwa, uthe ukutholelwa kwalaba basebenzi izikhala kungaphansi komkhandlu iProvincial Labour Relations Council.Uthe kunamathuba okuthi bagcine befakwe emahhovisi omnyango. Kunemigomo elandelwayo yokubatholela izikhala ukuze bagcine besebenza, kusho uMlotshwa. UMnuz Bheki Shandu, oyiPhini likaNobhala leSadtu esifundazweni, uthe eminyakeni emibili edlule bebengaphezulu kuka-50 kodwa manje bangaphansi kuka-20. Sisebenzisana nomnyango kulolu hlelo, siyabanxusa labo abahola bengasebenzi ukuthi baye emahhovisi omnyango bayoziveza. Uma kukhona abangamalungu ethu beze kwinyunyana ukuze basizakale, kusho uShandu.UMnuz Allen Thompson oyiPhini likaMengameli weNatu, uthe balusukumelile lolu daba ngoba labo thisha abazazi ukuthi baqashwe ngubani. Lokhu sikubiza ngokuxhaphaza imali ngoba othisha bahola behleli. Sifuna bafakwe ezikhaleni ngoba abazazi benzani nsuku zonke, kusho uThompson.