USEKUBHACENI umfundi wesifazane waseBuhlebuyeza High School, eGreytown osolwa ngokucupha isikhaftini sakhe ngoshevu, maqede kwafa umfundi osolwa ngokuntshontsha ukudla kwakhe.Umphakathi waselokishini eNhlalakahle, eGreytown, uthe uyoyixoxela amagwababa echobana indaba yomfundi wesifazane (21) esiligodlile igama lakhe ocuphe isikhaftini sakhe ngoshevu ebesinamakhekhe nejusi kwashona uSiboniso Maguzu Majola (18).Umufi ubefunda uGrade 10 esekilasini elilodwa nomnikazi wesikhaftini. Kuvela ukuthi besekunesikhathi umsolwa ekhala ngokuntshontshelwa ukudla kwakhe esikhaftinini ekilasini kodwa engazi ukuthi ubani owenza lo mkhuba. Kuthiwa ugcine esekhipha isexwayiso ukuthi ozoke antshontshe ukudla kwakhe manje uzobonakala ngombala ngoba ufuna ukubamba igundane eliqeda ukudla kwakhe. Umufi obengcwatshwa ngoMgqibelo odlule uzithele kunoxhaka ngoFebhuwari 13. Echaza uKhehla Sikhakhane (18) ongumngani kamufi ababentshontsha naye isikhaftini somsolwa, uthe ubonga elakubo ngoba wathatha amakhekhe amane ayesesikhaftinini maqede wagijimela emnyango eyolunguza umnikazi waso kanti umufi uzosala azitike ngamakhekhe nejusi. Uthe wasindiswa ukuthi wadla amakhekhe kuphela wangayilokotha ijusi, okuyiyona okusolwa ukuthi yayinoshevu. Sasijwayele ukucela ukudla kwakhe lo mfundi, anqabe samlinda waphuma ekilasini sasala sasivula isikhaftini sakhe, kusho uKhehla othe babezigangela ngalesi senzo.Uthe wabuya emnyango umsolwa walibeka ngembaba elokuthi kunento ayifakile esikhaftinini. Wathi osesidlile usenkingeni. Kuthiwa umsolwa uthe ufake amaphilisi ofuba (TB) kamkhulu wakhe owashona kudala. Umndeni kamufi uyakuchitha lokho njengoba ukholwa ukuthi umdlise ushevu. Kuphele isonto elilodwa umufi edle lesi sikhaftini waqala wezwa kushisa esiswini, kungavumi adle.Umndeni wakhe uthe ugcine esephalaza into emnyama wagcina eseyikhipha nangezansi, kodwa engawutsheli ukuthi kukhona akudlile. Abafundi bavuke umbhejazane befuna ukumudla bamfele umsolwa, osekuphoqe ukuthi ayobhaciswa. Usethole incwadi ewumyalelo wokuvikelwa emaphoyiseni ukuze laba abafuna ukumhlasela bangasondeli kuye nomndeni wakhe.Umufi kuthiwa ubequmbe isisu siqine njengetshe eseshonile. UNkk Flora Zondi uninakhulu kamsolwa, uthe kudlalwa ngomzukulu wakhe ngoba akabulalanga muntu. Sekuyisu lokuthi ubulewe umufi. Lo mfana ubevele egula, waphuma nakho kubazali bakhe asebashona. Ubedla iphilisi newunga futhi evele egula. Ngelanga adla ngalo isikhaftini, umzukulu wayengafakanga lutho. Usuku ayefake ngalo iphilisi umzukulu wakuchitha lokho kudla akudliwanga umuntu, kusho uNkk Zondi.UNkk Reginia Ngubane uninakhulu kamufi, uthe ufe olwembiza ngokushona komzukulu wakhe obengasenabo abazali njengoba sebashona. Uthe uze washo ngosuku ashone ngalo ukuthi kunento ayiphuzile. Uveze ukuthi umndeni bewucabanga ukuthi uphethwe yinyongo. Kwaba ubuSathane le nto eyenziwa yile ntombazane ngoba sasizoyikhokha leyo jusi, kunokubulala umzukulu wami, kusho uNkk Ngubane.Uthe odokotela abamhlinzanga umufi ukuthola imbangela yokufa kwakhe futhi necala alivulwanga ngoba ngeke kusambuyisa umzukulu wakhe. Umndeni kamufi uthe abafuna ukwenzakalisa umsolwa ucela bangamenzi lutho.Okhulumela uMnyango wezeMfundo KwaZulu-Natal uMnuz Muzi Mahlambi, uthe banxusa umphakathi ukuthi wehlise imimoya, udedele abomthetho benze umsebenzi wabo ngoba yicala ukufakela umuntu ushevu uma lezi zinsolo ziyiqiniso.