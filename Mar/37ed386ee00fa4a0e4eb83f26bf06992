LIYAVEVA ibandla lamaRoma aKhatholika elisola uFata ngokuntshontsha imali yomnikelo okuwu-R500 000, maqede wadla phansi.Leli bandla elise-Oetting Mission, eHlokozi, lithi empeleni babili oFata ababhubhudle imali yebandla.Ngokomthombo ongaphakathi emkhandlwini waleli bandla, basola uFata abambiza ngoMngwengwe ngalesi senzo.Le mali kuthiwa iyingxenye yaleyo ebiqokelelwa yibandla ngezindlela ezahlukene ngenhloso yokwakha indlu yomfundisi nokuyibiya. Ngenkathi umkhandlu uhlangene, kube nemibuzo yokuthi uyigcina kuphi imali uMngwengwe ngoba abukho ubufakazi obebukhombisa ukuthi uyigcina ebhange. Iqale lapho ukuvela inkinga, kuchaza umthombo.Kulo mhlangano umthombo uthe kuvele ukuthi imali uFata ubeyigcina edlini, engayifaki ebhange.Kuvela ukuthi lo Fata ugcine evumile ukuthi le mali uyehlise ngomlenze. (UMbhishobhi wasiFundabhishobhi saseMariannhill) uPius Dlungwana wathi akaxolelwe ngoba ulingekile kodwa isigungu senqaba, kusho umthombo.Uqhuba umthombo, uthe: Ucele ukuba ehliselwe isikweletu angabe esayikhokha yonke le mali, nalapho umkhandlu wenqaba. UMngwengwe ube eseshaya utshani. Emva kokuhamba kukaMngwengwe kuphinde kwafika omunye futhi uFata Dlamini ekuqaleni kukaJanuwari. Naye kuthe esanda kufika kwanyamalala * -R20 000 webandla ngendlela efanayo nekaMgwengwe. Naye ubizelwe emkhandlwini wehluleka ukuchaza ukuthi uyisebenzise kade enzani le mali, kubalisa umthombo.Uthe bebezitshela ukuthi uDlamini uzofunda isifundo njengoba efike kusanda kudliwa imali enkulu ngalolu hlobo. NoDlamini bamyekile abasho lutho kuyena. Okusho ukuthi yinhle le nto yokuthi oFata bazidlelele imali yebandla kuphelele lapho, kubuza umthombo.UDlungwana uvumile ukuthi uyalwazi lolu daba. Uyazi ngangizitshela ukuthi lolu daba selwadlula, kumangala yena.Uthe nangesonto eledlule ubesontisela khona eHlokozi, ubengafisa ukuthi ngabe baxoxile ngalolu daba ukube ubazi ukuthi alukalungiswa. Ngizoxhumana naye (uFata) Dlamini ngimtshele ukuthi alubhungwe lolu daba kuqala njengeParish. Emva kwalokho kuzomele baxhumane nekomiti lezimali ukutholisisa ukuthi kwenzekani ngoba yilona okumele licacise ngalokhu, kusho uDlungwana.Uthe akushoyo yiyona ndlela yena angangenelela ngayo ngoba isifundabhishobhi ngasinye kumele sizixazululele izinkinga zaso.UMngwengwe noDlamini abatholakalanga ukuba baziphendulele ngalolu daba. Kuze kwashaya isikhathi sokushicilela bengatholakalanga.