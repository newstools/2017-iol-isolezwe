BANGAKI kithina abafunda izinkontileka zemishwalense ehlukahlukene esinayo? Ngiyacabanga bambalwa. Zifundisiseni izinkontileka zenu ngoba esikhathini esiningi konke okusixakayo ekugcineni uma sesibona zingafezwa izithembiso kusuke kucacisiwe. Sizodingida udaba lwezinto esingazinaki uma sisayina izinkontileka zomasingcwabisane, ngaphambi kokuthi ningishaye ngiyathembisa okokugcina sikhuluma ngomasingcwabisane ngaphandle uma nina nifuna sixoxe ngezinye izinkinga.Sibuze omasingcwabisane ukuthi kuthatha isikhathi esingakanani ukuthi kusulwe igama lomuntu kumasingcwabisane. Isolezwe libhalele omasingcwabisane abane kodwa babili ababuyele kulona nezimpendulo wu-Avbob no-Hollard. Kwa-Avob izimpendulo zihlanganiswe nguMarius du Plessis noMabore Sefara kwathi kwa-Hollard kwaphendula uWarwick Bloom. Ngabe kuthatha isikhathi esingakanani ukuthi umshwalense usulwe?Avbob - Kunoshwele wenyanga kanti uma kufike eyesibili umshwalense ungakhokheliwe umuntu uyasulwa. Hollard - Uma umuntu engakhokhi ngesikhathi futhi sekudlule nenyanga kashwele uyasulwa. Abantu kufanele bafunde kahle izinkontileka zabo babone ukuthi banikezwa isikhathi esingakanani sikashwele. Kuthatha isikhathi esingakanani ukuthi umuntu athathwe njengelungu eligcwele emuva kokusulwa kumasingcwabisane?Avbob -Umasingcwabisane ubuyela esimweni esijwayelekile emuva kwezinyanga ezintathu uma ikhasimende selikhokha. Ikhasimende liyaziswa uma izinto zalo sezibuyele esimweni esijwayelekile. Hollard -Kuyashiyana ukuthi unomshwalense onjani kodwa uma usuzikhokhele izinyanga obuzikweleta, ugcwalise amafomu okubuyiselwa njengelungu eliphelele wathola nempendulo eshoyo ukuthi konke sekuhamba kahle usuke ungasadingi ukuthi ukhathazeke. Yini okumele umuntu ayenze uma esesuliwe kumasingcwabisane kodwa esefuna ukubuyela abe yilungu eligcwele?Avbob - Kufanele agcwalise amafomu okucela ukubuyiselwa kumasingcwabisane awahambise kungakapheli izinyanga ezintathu. Umuntu angakhokha imali abeyikweleta eyenze ukuthi asulwe ukuze yonke into ihambe kahle. Hollard - Uma ungasafuni ukuqhubeka nomshwalense awenzi lutho uma ususuliwe kodwa uma usafuna ukuqhubeka kufanele uthumele incwadi noma i-e-mail eshoyo ukuthi ufuna ukubuyiselwa emshwalenseni. Qinisekisa ukuthi uyayithola impendulo eshoyo ukuthi konke sekubuyele esimweni esijwayelekile. Yiziphi izinto ezenza ukuthi umuntu angakhokhelwa uma eshonile?Avbob - Uma usaqala ulinda izinyanga eziyisithupha uma unesifo senhliziyo noma uzibulele kodwa uma ushone sekudlule izinyanga eziyisithupha uyakhokhelwa. Hollard - Abantu kufanele bafundisise kahle izinkontileka zabo kukhona izinto olinda izinyanga eziyisithupha ngaphambi kokukholelwa. Kuyahluka emishwalenseni engafani kuyenzeka ukuthi kubhalwe ukuthi umuntu ngeke akhokhelwe uma ezibulala emuva kwenzinyanga ezingu-24 engene kumshwalense. Kwesinye isikhathi ukhokhelwa imali encane umuntu ozibulele. Abanezifo ezingalapheki kuyenzeka balindiswe isikhathi esithile kodwa nakhona kufanele abantu bafunde izinkontileka zabo ukuthi umshwalense uzokhokha emuva kwesikhathi esingakanani. Kwesinye isikhathi umuntu akakhokhelwa uma eshone enza ubugebengu. Akukhokhwa uma umshwalense ususuliwe. Uma umuntu eshaywe wumphakathi waze washona imishwalense eminingi iyakhokha kodwa kubhekwa ukuthi uze ashaywe nje bekwenzenjani, isibonelo uma eshone ezivikela mhlawumbe ekade ebanjwa inkunzi kuyakhokhwa kodwa uma bekunguyena isigebengu akukhokhwa lutho uma eshonile. Kwenziwa njani ukuze umuntu uma eseshonile izingane zakhe ziqhubeke nokuba nomasingcwabisane kodwa zingakhokhi?Avbob -Kunohlobo lomshwalense esilubiza nge-Breadwinner Benefit ne-AVBOB Cashback Funeral Cover ne-Extended Family Insurance Cover eyenza ukuthi izingane zingakhokhi uma umzali eseshonile kodwa ziqhubeke nokuba nomasingcwabisane. Hollard -Kufanele umuntu abheke ukuthi unomshwalense onjani abuze ukuthi izingane zakhe zizokhokha yini uma eseshonile noma zizoqhubeka zibe kumasingcwabisane ngaphandle kokukhokha. Kwesinye isikhathi umndeni uyakwazi ukuqhubeka nomshwalense uma umnikazi wawo eseshonile kodwa siyacela abantu bafunde izinkontileka zabo ukuze bathole le mininingwane. * Ningasibhalela ngezinkinga enibhekana nazo zemishwalense, ezasezitolo, ezasebhange nanoma yini ethinta ezabathengi, ku-email ethi [email&#160;protected]