BELIZOSHADA maduze iphoyisa laseFolweni elibulewe, laphucwa isibhamu, izolo ekuseni. Isidumbu sikaConstable Mondli Chiliza (38) obesebenza esiteshini saseKing Shaka Airport, sitholwe amalungu omphakathi sidindilizile emgwaqweni. Umufi kade eyogibela ibhasi erenki ngesikhathi ehlaselwa. UChiliza ubesafake wonke umfaniswano wamaphoyisa njengoba kade eya emsebenzini. Kuthiwa udutshulwe kathathu, ekhanda, emqaleni nangasesibeleni kanti ushonele endaweni yesigameko. Isibhamu sikamufi besingekho kanti kusolwa ukuthi ubulawelwe sona. Ingoduso yakhe, uNksz Thandi Mthembu (29) ebisahluleka nokukhuluma, izolo ngenxa yokuphatheka kabi ithe bebezoshada maduze. Umyeni wami, ubehamba njalo ngebhasi ka-4 ekuseni. Namhlanje (izolo) akabange esafika emsebenzini. Angikwazi nokuchaza ngendlela engiphazamiseke ngayo. Ubeyikho konke kithina, usishiye nezingane zethu ezimbili eneminyaka eyisishiyagalolunye nenye eneminyaka eyisikhombisa. Bekumele sishade ngo-Agasti 12 kulo nyaka, kusho uNksz Mthembu. UChiliza uqale ukusebenza kulo mbutho ngo-2005. Ubeseneminyaka ethandana nengoduso yakhe njengoba bese behlele konke ngomshado wabo futhi sebehlala ndawonye. UNksz Mthembu utshele Isolezwe ukuthi ubehlala ekhalaza ngokuthi kuyingozi ukuhamba ekuseni kakhulu uma eya emsebenzini. Ubevuka ngo-3 ekuseni, alungiselele ukugibela ibhasi lika-4 ekuseni. Ibhasi belimbeka eReunion bese ethathwa imoto yamaphoyisa imbeke esiteshini asebenzela kuso, kusho uNksz Mthembu. Okhulumela amaphoyisa KwaZulu-Natal, uColonel Thembeka Mbhele uthe baphansi phezulu bathungatha abasolwa ngokudubula iphoyisa. Ngo-7:30 ekuseni umphakathi ubikele amaphoyisa ukuthi kunesidumbu somuntu emgwaqweni. Sifike sathola ukuthi iphoyisa elibulewe. Belisendleleni eya emsebenzini. Liphucwe isibhamu salo. Kuvulwe icala lokubulala, eFolweni. Asikabophi muntu, kuyimanje sithungatha abasolwa, kusho uMbhele. Isolezwe lihoshe umoya wokuthi owesilisa nowesifazane babonakale bebaleka endaweni yesigameko ngemuva kokuqhuma kwesibhamu kathathu. Ibamba lomkhuzi wamaphoyisa KwaZulu-Natal, uMajor General Bheki Langa, likhuze isihlava sokubulawa kwamaphoyisa osekubonakala kuyinsakavukela kulezi zinsuku lathi kumele kunqandwe, babanjwe nabenzi bobubi.