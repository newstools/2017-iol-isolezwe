UMCULI kamaskandi uMthandeni 'Igcokama Elisha' Manqele usinde kukubi engozini yemoto emehlele ngaseVryheid ngeSonto ebusuku. Ngokusho kwemenenja yakhe uVusi Leeuw, lo mculi uvelelwe yile nhlekelele ebuya konandisa emcimbini obuseJozini ngoMgqibelo. &quot;Uyena obeshayela imoto eyiQuantum kanti kuzothushuka enye imoto yavele yabangena ngemuva.&quot; ULeeuw uthe Igcokama namalungu eqembu lalo baphuthunyiswe esibhedlela sendawo kodwa belashwa maqede badedelwa. &quot;Lilimale ekhanda nje.&quot; Nakuba sekungozi makhaza kwiGcokama kodwa imoto ibonakale isesimweni esimbi.Imizamo yokuthola ukuphawula kweGcokama Elisha ayiphumelelanga ngenxa yokuthi izingcingo zalo bezikhala zize zifikelwe yisilokozane njengoba bezingabanjwa.&nbsp; Kwenzeka le ngozi nje lo mculi ubesanda kuyithenga le Quantum kanye noFortuner ngemuva kokuba i-albhamu yakhe ethi Amagolide idayise amakhophi angaphezu kuka-16 000. Ngayo le nyanga nyakenye kwashona omunye wabalandeli beGcokama engozini yemoto. Lo maskandi, wodumo lwengoma ethi Malavisto nethi Xenophobia, usematheni kulezi zinsuku futhi uyingxenye yabaculi abakwiTop 10 yeNgqwele Kamaskandi. Wehlelwa yilo mshophi nje, ngePhasika kulindeleke ukuba akhiphe iCD yakhe entsha elindelwe ngamehlo abomvu.