KUSABATSHAZWA isihluku kowesilisa waseHammarsdale okuthiwa ubulale owesifazane (30) ongumakhelwane wamxhonxa amanxeba alinganiselwa kwawu-13 wase ezama ukumshisa ngoba ethi ubona isilwane.Kuthiwa lo mlisa wase-4 eHammarsdale ugwaze uNksz Naniza Nzama ongumakhelwane wakhe waze wamxhifiza ekhanda waphuma ubuchopho ngoba emsola ngokuthi uyisilwane ngoLwesine ebusuku. Kuthiwa isidumbu sakhe sitholakale sinendlebe eyodwa. Udadewabo kaNaniza, uNksz Thobile Nzama, uthe babizwe ngomunye umakhelwane ezobatshela ukuthi udadewabo usendlini yomsolwa futhi ubukeka engathi useshonile. Kuthiwa bebekade bephuza endlini yomsolwa. UNksz Nzama uthe udadewabo nomsolwa bebejwayelene njengomakhelwane kodwa bengathandani. Kuthiwa bebehleli nabanye bephuza ngaphandle komunye umuzi odayisa ubhiya. Sitshelwe abebekhona ukuthi umsolwa umthume komunye umuzi odayisa ugologo wathi akathenge iSmirnoff. Ngesikhathi ebuya naso umsolwa kuthiwa uthe abasuke lapho abebehleli khona bayohlala endlini yakhe. Bahambile bayohlala khona kanti nalaba abanye bazobalandela bahlale nabo. Umsolwa kuthiwa ubaxoshile laba abanye wathi abahlale bobabili nomufi kanti usezozama ukumdlwengula, amgwaze aze amgxobe ngamapulangwe, wazama nokumshisa. Umshiye engagqokile esegqabuke nentambo abeyifake esinqeni, kusho uNksz Nzama. Uthe omakhelwane bazwe udadewabo ekhala etshela umsolwa ukuthi akamyeke, le nto ayenzayo abavumelene ngayo. Kuthiwa umkhiphele ngaphandle endlini wase emshaya izikhathi eziningi ekhanda ngepulangwe lebhentshi waze waphuma ubuchopho. Ukwenze lokhu kwaze kwaphuma omakhelwane bazobuka. Ube esebeka amapulangwe abemshaya ngawo phezu kwakhe wambhunyela ngophethiloli efuna ukumshisa kodwa wavinjwa ukuthi ubengenawo umentshisi. Kuthiwa ubelokhu ethi ubulale isilwane, kusho uNksz Nzama. Uthe namanje basathuthumela ngoba bebengalindele ukuthi kungenzeka into enjena ikakhulu njengoba laba bebezihlalele ingekho nenkinga ebike yaba khona. UNksz Nzama uthe ufisa ukuthi umthetho uqine kulolu daba njengoba umsolwa eboshiwe. Ukhale ngokuthi abantu bayaboshwa bese bebonakala sebezicanasela emphakathini. Okhulumela amaphoyisa KwaZulu-Natal, uCol Thembeka Mbhele, ukuqinisekisile ukuthi umsolwa uboshiwe ngalesi sigameko nokuthi kulindeleke avele enkantolo namuhla. Uthe yimiphumela yokuhlolwa kwesidumbu ezoveza ukuthi udlwenguliwe yini noma cha.