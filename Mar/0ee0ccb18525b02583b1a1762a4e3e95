ABESIFAZANE abangu-110 bayadlwengulwa usuku nosuku eNingizimu Afrika.Lokhu kwenza ukuthi abe wu-30 069 amacala okudlwengulwa abikiwe kusukela ngo-Ephreli kuya kuDisemba wango-2016.Lesi sibalo sikhombisa ukwehla uma kuqhathaniswa no-32 161 wangesikhathi esifanayo ngonyaka odlule. Lezi ngezinye zezibalo ezikhishwe amaphoyisa izolo ngesikhathi edalula izibalo zobugebengu zakulo nyaka.Yize kuvela ukuthi ukubulawa kwabantu kuthe ukwehla kodwa iKwaZulu-Natal ingezinye zezifundazwe okubonakale kwenyuka ukubulawa kwabantu ikakhulu ngezibhamu.Ngokoyisikhulu esiphezulu ophikweni olwenza umsebenzi umsebenzi wokucwaninga ngezibalo zobugebengu iSouth African Police Head of Crime Research and Statistics, ukubulawa kwabantu KwaZulu-Natal kwenyuke ngo-1.7%. Into eqaphelekile wukuthi ukubulawa kwabantu ngesikhathi sokhetho ikakhulu labo ababezongena ezikhundleni, kwenze lesi sibalo sababulewe senyuka kakhulu, kusho uSekhukhune. Uphinde wabalula udlame lwamatekisi njengezinye zezimbangela ezenyuse isibalo sabantu ababulewe ngokudutshulwa.Ukubulalana kwabasuke bethandana nakho ukubale njengento ebonakale yenyuka futhi yenyusa lezi zibalo ngendlela emangalisayo.Bawu 344 abantu ababulawe ezihlakalweni lapho ingxabano isuke imayelana nezothando. Lesi sibalo sibe wu-3.8% wezibalo zobugebengu zakulo nyaka.I-Eastern Cape neWestern Cape nakulo nyaka ihambe phambili ngokubulalana kwezigelekeqe ezingamagenge.Kwezinye izinhlobo zobugebengu okusabonakala kudlanga, kubalwa ukudunwa kwezimoto nokugqekezwa kwemizi.Ukudunwa kwezimoto kona kwenyuke ngo-14.9% kwathi ukugqekezwa kwemizi yabantu khona kwenyuka ngo-5.4%.Ngaphandle kwalokhu, uSekhukhune uthe udalule ukuthi esewonke amacala abikwe ngalesi sikhathi awu-1 319 633 okuyisibalo esehlile uma kuqhathaniswa no-1 340 736. UKhomishana wamaphoyisa osabambile uKhomotso Phahlane ubalule iKwaZulu-Natal wathi ihamba phambili ngokwebiwa kwemfuyo.Uthe kulo nyaka iwu-5 362 imfuyo eyebiwe. Izinkomo yizona ezebiwa kakhulu kulesi sifundazwe.-ANA