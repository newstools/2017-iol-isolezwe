ABAZALI babafundi basesikoleni samabanga aphansi iVryheid Primary bafuna aphume aphele uthisha osolwa ngokuhlukumeza izingane azifundisayo ngocansi. Usihlalo wesigungu esilawula lesi sikole uMnuz Sakhi Siyaya uthe abamfuni nalapho ehambe khona lo thisha eligodliwe igama lakhe. Uthe lo thisha usolwa ngokuphathaphatha umfundi wesifazane ka-grade 3 ezithweni zangasese. Wabuye wakhumula uzakwabo womfana ibhulukwe, wathi akakhombise izingane afunda nazo ukuthi unetotolozi engakanani. Omunye umthombo uthe okudina kakhulu abazali, lesi sikole sixube izinhlanga kodwa lo thisha omnyama wenza inhlekisa izingane ezinebala elifana nelakhe. USiyaya uthe lolu daba balufice lukhona njengesigungu sesikole esisha. Sathola ukuthi uthisha waliwina icala, wabuyiswa. Izingane ezahlukumezeka zabe sezibhala izincwadi zithi seziyesaba ukufundiswa nguye. Wakhishwa ekilasini okufunda kulo lezi zingane, wayiswa kwelinye kodwa usaqhubeka nomkhuba wakhe. USiyaya uthe lo thisha akasafundisi kodwa ngesikhathi sokufundisa usevele ayopepenyeka nomunye uthisha. Thina kade sathi akaxoshwe ngoba ubulala ikusasa lezingane kodwa uMnyango awuvumi. Sesihlele ukuthi uma ebuya ngosuku okuyovulwa ngalo izikole, siyommashela esikoleni ukuze simkhiphe thina. Uqhube wathi nomhloli wesekethe yakule ndawo uyazi, kodwa ubukeka ehudula izinyawo. Ethintwa umhloli uDlamini (elingatholakalanga igama lakhe) wenqabile ukuphawula, wathi akuthintwe okhulumela uMnyango wezeMfundo KwaZulu-Natal.Okhulumela lo mnyango uMnuz Sihle Mlotshwa, uthe sebecele isifunda ukuba siluphenye lolu daba. Ngeke sisibekezele isenzo okusolwa ukuthi senzekile. Sithatha lezi zinsolo njengezibalulekile. Uma sesiziqinisekisile, ngeke sithandabuze, sizokwenza njengoba sihlale senza emacaleni anyanyekayo. 