UGWETSHWE iminyaka engu-25 owesilisa waseMpangeni ngokudlwengula owayeyintombi yakhe. Lo wesilisa oneminyaka engu-39 ugwetshwe eNkantolo yeMantshi eMpangeni ngoMsombuluko. Ugwetshwe nezinyanga ezingu-18 ngecala lokuhlukumeza yona intombi ngonyaka odlule. Inkantolo ithole ukuthi ngoMashi 20 wonyaka odlule, owesifazane oneminyaka engu-31 washayelwa ucingo ngowayeyisoka lakhe embizela ngaphandle kwakubo. Umdlwenguli wayekweleta lo wesifazane imali, wathi umbizela ukumnika yona. Owesifazane waya kulo wesilisa wafike wamphoqa ukuthi angene emotweni wahamba naye. Kuthiwa umdlwenguli wafika endlini wamshaya owesifazane waphinde wamdlengulwa. Eselele umdlwenguli, owesifazane wathola ithuba lokubaleka wayovula icala esiteshini samaphoyisa eMpangeni. Icala ladluliselwa ophikweni lwezodlame lomndeni, ukuvikelwa kwezingane nokudlwengulwa. Umsolwa waboshwa ngoMeyi 18 nonyaka. UMkhuzi wamPhoyisa oBambile KwaZulu-Natal uMajor General Bheki Langa uncome umsebenzi wabaphenyi kuleli cala. Isigwebo esikhishwe sikhombisa ukuthi uphiko oluphenya amacala afana nalawa lwenza isiqiniseko sokuthi bayajeza abadlwenguli nabahlukumeza izingane nabesifazane. Abaphenyi basebenzise ulwazi olunzulu nobuchule ukuphenya amacala ahlobene nokuhlukunyezwa kwabesifazane nezingane, kusho uLanga.