ABAQOQI bentela iSouth African Revenue Service (Sars) bagqugquzele bonke abantu baseNingizimu Afrika ukuthi bayofaka imininingwane yabo yokukhokha intela kuwo wonke amahhovisi ale nhlangano njengoba seluvuliwe uhlelo lokuqoqa intela. Esitatimendeni esikwi-website yakwa-Sars baveze ukuthi uhlelo lokuqoqwa kwentela luvulwe ngoMgqibelo kubantu abafaka imininingwane yabo kwi-internet kanti kwabafuna ukuziyela emahhovisi akwa-Sars imininingwane iqale ukuqoqwa izolo.Baveze ukuthi ngonyaka odlule bangu-6.31 million abantu abakhokhe intela kanti bathi kubalulekile ukuthi abantu bakhokhe intela ngoba imali yabo isetshenziswa ukuthuthukisa iNingizimu Afrika. Akubona bonke abantu abafanele ukukhokha intela noma ukuya emahhovisi akwa-Sars ukuze bakhokhe intela, nalu uhlu lwabangakufanele ukukhokha.* Abantu abahola * -R350 000 ngonyaka akufanele bakhokhe intela.* Abasebenzela umqashi oyedwa ngonyaka futhi behola kancane akufanele bakhokhe.* Uma behola ngaphansi kuka-R350 000, bengazitholi izibonelelo ezifana no-car allowance, business income bengasebenzi kwenye indawo futhi bengenazo izindlu zomqasho.* Uma umuntu engenayo i-medical aid, retirement annuity nama-travel expenses. Uma uya kwa-Sars kufanele uphathe lokhu * IRP5/IT3(a) ephuma kumqashi wakho noma esikhwameni sakho sempesheni.* Isitifiketi sokulondoloza imali bayakwazi olondoloza kubo ukuthi kufanele uhambise iphepha elithile kwa-Sars.* Izitatimende zokusebenza kwemali uma ungusomabhizinisi noma uzisebenza. * Kumele uphathe ne-log book uma uthola i-car allowance noma i-travel allowance enkampanini oyisebenzelayo.* Uma ulondoloza imali yakho kwamanye amazwe kumele uphathe amaphepha afakazela lokhu.* Ungawukhohlwa umazisi wakho, incwadi enekheli lalapho uhlala khona ngoba kuyadingeka kwa-Sars. Qaphela ungaqolwa ngabathi bazokulekelela ukuthi uthole imali kwa-Sars futhi ungawaphenduli ama-sms afuna izinombolo zakho zasebhange. Abakwa-Sars bathe abasoze bacela abantu ukuthi bafake imininingwane yabo yasebhange kwi-sms .Uma usola ukuthi kunabafuna ukukuqola thinta abakwa-Sars ku-0800 000 2870 noma ku-0800 00 7277.Njengoba isikhathi sokukhokha intela sesiqalile sizovalwa ngoSepthemba kulabo abaziyela emahhovisi akwa-Sars bese labo abafaka kwi-internet (e-filing) kuvalwa ngoNovemba 21. Lizoba khona iwindi elizovulelwa abenza izinto ngomzuzu wokugcina kwi-e-filing njengoba bezonikezwa kuze kube nguJanuwari 31 wonyaka ozayo.