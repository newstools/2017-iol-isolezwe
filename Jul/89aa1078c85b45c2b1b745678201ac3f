IPHUNYUKE kunoxhaka iMeya kaMasipala waseNdumeni uMnuz Sboniso Mbatha ngemuva kokuhluleka kwemizamo ye-ANC yokuyiketula esikhundleni ngoLwesihlanu. I-ANC ifake isiphakamiso sokungabethembi ubuholi bukaMbatha ngoba imsola ngokukhwabanisa nenkohlakalo. Kusolwa ukuthi ubefuna ukukhokhelwa wumkhandlu imali yokuthi uhamba ngemoto enkulu kodwa ebe ehamba ngemoto encane uma ehamba ngomsebenzi kamasipala ngesikhathi engakabi imeya.I-ANC ibhalele uSomlomo uNkk Bongiwe Mbatha-Makhathini icela kube nomhlangano ophuthumayo ngoLwesihlanu ukuze kudingidwe udaba lukaMbatha.Isolezwe ngeSonto lithole ngemithombo yalo ukuthi i-ANC ibihlela ukuwuthatha umasipala njengoba kuthiwa ibisebenzisa uMnuz Bethuel Zitha obeyikhansela leNkatha okhonjwe indlela kulandela ukuvela kwezinsolo zokuthi ushendeza noKhongolose.UZitha kuthiwa ubezovota ne-ANC uma sekudingidwa isiphakamiso sokungayethembi imeya. Emva lwalokho umasipala uzosube usubuswa wuKhongolose.I-ANC eNdumeni inamakhansela ayisikhombisa, i-IFP yona inamahlanu. I-IFP ukuze ikwazi ukuphatha umkhandlu, isizwa umfelandawonye wayo ne-DA ne-EFF.I-DA inamakhansela amabili, i-EFF inelilodwa, okuthi uma esehlangene naweNkatha ayisishiyagalombili.Umhlangano wangoLwesihlanu ubhuntshile ngemuva kokuthi amakhansela e-ANC ewuphazamisile ngoba esethole ukuthi uZitha obezowasiza usexoshiwe.Amalungu e-ANC abegcwele emagcekeni omkhandlu, abuyele emakhaya edumele ngemuva kokubhuntsha kwemizamo yokuthatha umasipala. Amalungu e-IFP abengaphandle wona abecula ejabula ethi ngeke bamqede uShenge (umengameli we-IFP Inkosi Mangosuthu Buthelezi). UMbatha uthe bebevele bazi ukuthi kukhona i-ANC ekuhlelayo isebenzisa uZitha obeyikhansela labo. Sazama kaningi ukukhuluma naye uZitha sibuza ukuthi ikuphi inkinga yakhe njengoba kade engasalubhadi emihlanganweni yeqembu kodwa engaphumeli obala, usho kanje.Uthe batholile ukuthi ushendeza ne-ANC babe sebephoqeleka ukuthi bamkhulule enhlanganweni. Njengoba esexoshiwe uZitha sekuzoba khona ukhetho lokuchibiyela. Asingabazi futhi ukuthi nakhona okhethweni lokuchibiyela sizoyibhaxabula i-ANC, usho kanje.UMbatha uthe le mizamo ngeke imthikameze emkhankasweni wakhe wokufuqa intuthuko kubantu baseNdumeni. Nginezinhlelo eziningi engiziqhubayo ezinye ezibekelwe ukuthi zenziwe iminyaka emithathu kodwa mina ngizozenza ngonyaka owodwa, kusho uMbatha.Ikhansela le-ANC eNdumeni, uMnuz Lucky Khumalo, lithe ngeke baphele amandla, basazoqhubeka nokuphakamisa ukungabethembi ubuholi bukaMbatha.Uphikile ukuthi bebesebenzisa uZitha ngenhloso yokuhlwitha umkhandlu.