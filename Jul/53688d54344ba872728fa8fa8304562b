NGOKOMLANDO uDkt Nkosazana Dlamini Zuma akufanele ngabe usemjahweni wesikhundla sokuba ngumengameli we-ANC. UMnuz Cyril Ramaphosa uvunwa wumlando ekutheni aqhoqhobale izintambo zokuba ngumengameli. Ngiyazi ukuthi abahambisana noDlamini Zuma bathukuthele bayaqhuma njengoba befunda lo mbono wami. Lokhu engikhuluma ngakho kufakazelwa wumlando obhalwe phansi ochaza ngokusobala ukuthi iphini likamengameli yilona elithatha izintambo njalo uma kuphuma umengameli kule nhlangano. Ngasekuqaleni kwalo nyaka sizwe uMengameli Jacob Zuma ehubhuza amanga emalungwini eqembu nasezweni lonke ethi akuwona umgomo kaKhongolose ukuthi iphini likamengameli yilona elithatha izintambo. UZuma uyakhohlwa ukuthi umlando obhalwe phansi ucacisa ngokusobala ngalolu daba. Phakathi kuka-2005 kuya ku-2007 uZuma wayematasa eshumayeza amalungu ngosiko lukaKhongolose lokuthi iphini liba ngumengameli. Ubuholi beCosatu neSACP bameseka engqungqutheleni yasePolokwane ngo-2007 bewa bevuka naye bekholelwa kulowo mgomo oselokhu wama isikhathi eside kuleli qembu. Namhlanje uZuma usefana noJudah Iscariot eBhayibhelini owenza ubuxoki njengoba eseshaya ungqimphothwe ephika lo mgomo. Umbango wesikhundla ophakathi kukaRamaphosa noDlamini Zuma uyalibulala leli qembu. Umndeni wakwaZuma uzimisele ngayo yonke indlela ukuthi lesi sikhundla sigcine kuwona. Awunandaba nokuthi mngakanani umonakalo owenzekayo eqenjini. Selokhu labunjwa leli qembu ngoJanuwari 8, 1912, akekho umengameli owake washiya izintambo kwelinye ilungu lomndeni wakhe. Ukubusa ngokuba wuzwi lakhe kuyingozi ngoba kugcina kubeka phambili izifiso zomuntu othile kunokubeka phambili ezezwe nabantu jikelele. Kuzokhumbuleka ukuthi kunesivumelwano sezimayini esinezizumbulu zemali okuthiwa uZuma walekelela umshana wakhe uKhulubuse Zuma ukuthi asithole eDRC ngo-2009. Ayiphathwa-ke eyamathenda kahulumeni okuthiwa atamuzwa yizinkampani zendodana yakhe uDuduzane kuleli. Abasunguli be-ANC ababeyizingcithabuchopho bazama ukwexwayisa ngobungozi bokuphendula inhlangano ibe yinto yomndeni owodwa. Amalungu kaKhongolose emazingeni aphansi abhekene nomqansa wokuthi ahlolisise azibuze ukuthi kungani kufanele avumele uZuma athathe i-ANC ayenze eyakubo. Ngesikhathi uZuma ejoyina i-ANC ngo-1959 wafundiswa kabanzi ngomqingo omdala waleli qembu osihloko sithi &quot;Political Customs and Organisational Traditions of the Congress Movement&quot;. Lo mqingo waphasiswa yizithunywa ezazihambele ingqungquthela kazwelonke ngo-1949. Kulo mqingo kunesigatshana esithi: Kusukela manje isikhundla sikamengameli sizothathwa yiphini lakhe, lokhu kuwusiko lweqembu. Le ngqophamlando yengqungquthela yakubeka kwacaca ukuthi leli qembu lakhelwe ngaphansi kwemigomo yokulwela abantu base-Afrika abacindezelwe. Izithunywa ezazingu 101 zathutheleka zisuka ezifundazweni zangaleso sikhathi ezine iTransvaal, Cape Province, Orange Free State neNatal zizothamela ingqungquthela eyahlala izinsuku ezinhlanu neyayingoDisemba walowo nyaka. Amalungu esigungu esiphezulu kuzwelonke angu-12 , izithunywa ezingu-89 ayephuma ezifundazweni zonke. Kwathi kusele isonto kuhlale ingqungquthela ye-ANCYL ngo-1949 bajoyinisa uDkt James Moroka owayengazi lutho ngepolitiki. UDkt Moroka owayengusomathuba wavumela phezulu ethenjiswe yilolu phiko ukuthi uzophakanyiselwa isikhundla sokuba umengameli weqembu jikelele. UDkt Moroka wayefunga egomela ukuthi uma engase athole lesi sikhundla uyoqinisekisa ukuthi imigomo yalolu phiko uyoyifeza yonke. Inhlekelele eyaba khona ukuthi uDkt Moroka wayebanga isikhundla nowayesemnkantshubomvu kwezepolitiki uDkt AB Xuma.Ngesikhathi umengameli wophiko lwentsha * -AB Mda esukuma ephakamisa igama likaDkt Moroka kwesikamengameli, kwashaqeka izingwevu zeqembu zabuzana ukuthi ubani lo Dkt Moroka ngoba abazi lutho ngaye. Ngo-1946 kuya ku-1949 uVukayibambe wawukade unomkhankaso onzima wokujoyinisa amalungu amasha eqenjinini . Lokho kwadala ukuthi izithunywa eziningi engqungqutheleni ezingu-46% zibe neminyaka engaphansi kuka 40. Kwaba khona ukubhekana ngeziqu zamehlo ezithunyweni eziyintsha nezingwevu zeqembu, kwaswelakala ozogadla. Ingcithabuchopho uMoses Kotane wangenelela kuleyo ngxabano waqhamuka nesixazululo sezepolitiki esagculisa izinhlangothi zombili. Okokuqala akusho ukuthi kuchitshiyelwe umthethosisekelo weqembu kube nesikhundla sephini likamengameli. Wathi iqembu kufanele libeke umgomo wokukhethwa kukamengameli. UDkt Moroka owayehamba nenqwaba yentsha wagcina ewudlile umhlanganiso, wakhethwa waba umengameli. Ngosuku lokugcina lwengqungquthela kwavunyelwana ngokuthi sekuyoba usiko lwenhlangano ukuthi uma kuphuma umengameli kuyongena iphini lakhe. Lo mqingo wahlanganiswa ngenhloso yokugwema ukuthi amalungu amasha angazixaki ngesikhundla sikamengameli weqembu. Ngo-1950 leli qembu laba nomhlangano wesigungu esiphezulu kuzwelonke ngenhloso yokukhetha iphini likamengameli, nalapho okwakhethwa khona isifundiswa Inkosi Albert Luthuli. Kusukela ngalezo zikhathi kwaba yinqubo yokukhetha umengameli kaKhongolose. Ngesikhathi uDkt Moroka emiswa eqenjini ngo-1952 wayalelwa ukuba esule esikhundleni kwangena uLuthuli owagcina esula esikhundleni exinwe wukugula, kwangena uMnuz Oliver Tambo. Ngo-1990 kwaba nengqungquthela yokuxoxisana eHarare eZimbabwe lapho kwakhethwa khona uDkt Nelson Mandela waba yiphini likaTambo, ngonyaka olandelayo uTambo wahoxa ngenxa yokugula kwabe sekungena uMandela esikhundleni sakhe njengoba kwakulindelekile. Ngo-1997 uMandela washiya kwangena iphini lakhe uMnuz Thabo Mbeki.Ngo-2007 uMbeki waphuma kwangena iphini lakhe uZuma. Lokhu sekube wumkhuba weqembu weminyaka eminingi.