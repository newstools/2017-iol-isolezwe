KUGXEKWA isihlabani sethenisi sase-USA uVenus Williams (37) ngengozi yomgwaqo edlule nomphefumulo wendoda esikhulile. Kuthiwa le ngozi yenzeke ePalm Beach Gardens, eFlorida. UMnuz Jerome Barson (78) ubesemotweni ishayelwa yinkosikazi yakhe ngesikhathi kwehla le ngozi emlimaze kabuhlungu ekhanda. Uphuthunyiswe esibhedlela kwagcina kumenele ngoLwesihlanu. Kuthiwa le ngozi yenzeke ngasekuqaleni kukaJuni futhi umbiko wamaphoyisa uveza ukuthi lo mdlali ubesephutheni ngokuvimba umshayeli obenelungelo lokudlula. UVenus okungacaci noma ulimalile, kulindeleke ukuthi adlale emqhudelwaneni iWimbledon ngesonto elizayo. Unkosikazi kamufi uthe imoto kaVenus ize mawala ezimpambanweni zomgwaqo kwaba nzima nokuyigwema zagcina zishayisene. Echazela amaphoyisa uVenus uthe ubezama ukudlula kanti uzozithela phezu kwezimoto eziningi watatazela wangazi ukuthi enzenjani. Unkosikazi kamufi ungeniswe esibhedela emuva kokuba ephuke amathambo walimala nakwezinye izindawo. Umdwebo wamaphoyisa uveza imoto kaVenus isezimpambanweni zomgwaqo ishayiswe ekaBarson. Amaphoyisa athe abukho ubufakazi obukhomba ukuthi uVenus ubephuzile noma edle izidakamizwa noma ubesebenzisa iselula. Ubengaqali ukubhekana nezinkinga zomthetho lo mdlali njengoba ngo-2009 uke wahlawuliswa imali ngokushayela imoto engenayo umshwalense nokuyinto eyicala e-USA. Yabuye yenyuswa imali ngenxa yokwehluleka kwakhe ukuyikhokha ngesikhathi esinqunyiwe. UVenus akatholakalanga ukuba aphawule nasezinkundleni zokuxhumana. - Daily Mail