UMFUNDISI waseGoli owazakhela udumo ngokuthandazela abesifazane ngo-R5000 abafuna umendo, usolwa ngokuzikhandela izishosha azoziphulukisa enkonzweni yakhe ukuze agcwalise ibandla. UMfundisi Alph Lukau odabuka eDemocratic Republic of Congo, kuthiwa ukwenze lokhu enkonzweni ebizwa nge-He Alone Is God ebise-The Dome, eGoli.Kule nkonzo ebigcwele abalandeli balo mfundisi webandla i-Alleluia Ministries International, bangu-23 abasukunyiswe ezihlalweni ezinamasondo obekuthiwa bebengakwazi ukuhamba. Izithombe zale nkonzo zigcwele kwi-website yebandla nasezinkundleni zalo zokuxhumana kubatshazwa amandla kaLukau.Abesifazane abakhulume neSolezwe abacela ukungadalulwa ngoba besaba, bathe konke okwakwenzeka kuleya nkonzo kwakuhleliwe. Omunye wabo ngowakuleli othe wezwa ngomunye ukuthi bayofesa ngoba kufuneka abazophulukiswa bathole * -R4000.Lo wesifazane uthe babefundela eLyndhurst, eGoli, lapho bekuyindawo yesonto ngaphambi kokuba seSandton. Safika kugcwele izihlalo zabakhubazekile. Bewuqale uhlonywe imibuzo. Safundiswa ukuthi kumele senze njani uma umfundisi esesithandazela, kusho owesifazane.Omunye ongowokufika kuleli uthi ukhokhelwe u-R2000 ngokulingisa ukusukunyiswa esihlalweni. Uthe ngosuku lwenkonzo bebelandwa ngezimoto sezilayishwe izihlalo zabakhubazekile. Enkonzweni sonke sahlaliswa phambili ukuze uma sesithandazelwa sizosukuma. Kubuhlungu ngoba kukhona abafika bekhubazeke ngempela abagcina bengathandazelwanga. Ngesikhathi sisukuma ezihlalweni abazalwane basukuma beqhasha beyonikela. Uma sekuphele inkonzo sabuye sagodukiswa sesizihambela, sakhokhelwa ukheshi, kusho lo wesifazane.Kusolwa ukuthi inhloso yalokhu ukuthi kwande ibandla nomnikelo njengoba uLukau ebizwa ngenjinga.Izinkonzo zakhe ezikhonjiswa eziteshini zethelevishini ezahlukene naphesheya, zidle ngokuthandazela izishosha.Kuthintwa ihhovisi lebandla eGoli unobhala obambe ucingo ucele kukhulunywe nomxhumanisi wabezindaba. Kukhulunywa nalo wesilisia ovumile ukuthi uhola ithimba lezokuxhumana, ukhale ngokuthi vele uma abantu besebenzela uNkulunkulu kujwayelekile ukuthi baqanjelwe amanga. Wenqabile ukucashunwa kunoma yini ayishoyo, wathatha imininingwane yentatheli kodwa wathi akathembisi ukuthi izoyithola impendulo. Angikwazi ukuvele ngiphawule nginganikezwanga igunya. Ngizoyigcina imininingwane yakho kodwa angiboni ukuthi uzoyithola impendulo odabeni lwakho. UNkk Thoko Mkhwanazi-Xaluva onguSihlalo weKhomishini eVikela iNkolo, iSiko neziLimi uthe abakaze bamphenye njengabanye abefundisi uLukau. NgoLwesibili besiyokwethula umbiko wethu ngophenyo lwabefundisi ePhalamende. Sifuna iPhalamende lisheshishe uhlelo lokuqokwa kwekomiti elizolawula abefundisi. Ukube selikhona ngabe lo mfundisi uyayekiswa ubufundisi. Okwamanje kunzima ukubavulela amacala ngoba nabantu abebezenza abanokukhubazeka bayesaba ukuziveza, kusho uNkk Mkhwanazi-Xaluva.