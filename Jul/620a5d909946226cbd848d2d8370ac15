INKANTOLO yeMantshi yaseGoli imqabele ibheyili uMnuz Sandile Mantsoe (27) osolwa ngokubulala intombi yakhe uKarabo Mokoena. IMantshi uCarlos Labuschagne ithe uMantsoe uzame ukuphazamisa ukusebenza kwengalo yomthetho ngokufihla ubufakazi futhi ubhekene necala elibucayi angabhekana nesigwebo sokudilikelwa yijele uma lingamlahla.Ithe ukuthumela kwakhe incwadi efungelwe enkantolo ukufaka isicelo, akuyona into elungile obekumele ayenze kanti nakubhale kuyona kuyaphambana nakusho emaphoyiseni ngesikhathi eboshwa.Sekuphele inyanga uMantsoe esesitokisini ngemuva kokuboshwa ngezinsolo zokubulala intombi yakhe abenezinyanga eziyisikhombisa ethandana nayo wayigqiba emgodinin eBramley.ULabuschagne uthe uMantsoe wenza okuphambene futhi ayeqondile ukukwenza kokuthi ashise isidumbu sikaKarabo maqede wahlanza indawo ayegile kuyo isehlakalo. Ushadile futhi unezingane ezintathu emshadweni kodwa usehlukene nenkosikazi yakhe. Lokho kusho ukuthi akekho umuntu onakekelwe uyena, kusho imantshi.Ngesikhathi efunda isitatimende sikaMantsoe kuvele ukuthi walanda intombi yakhe baya eSandton lapho abehlala khona, kodwa wabuye wayishiya eyohlangana nomunye umuntu beyoxoxa ngebhizinisi. Uthe esebuyela emuva wafica intombi isidindilizile phansi ingasanyakazi. - ANA