BASOLWA ngokweba umlotha wezidumbu abantu ababhema iwunga eningizimu neTheku, eScottburgh.&nbsp; Lezi zindaba ezishaqisayo zidalulwe ngokhulumela i-IFP ezimeni ezithinta ukuPhepha koMphakathi, uMnuz Blessed Gwala, ngoLwesithathu ocele ukuthi uhulumeni waKwaZulu-Natal ulusukumele udaba lokusetshenziswa kwezidakamizwa kulesi sifundazwe.&nbsp;UGwala uthe abantu ababhema iwunga eScottburgh sebentshontsha umlotha wezidumbu ezindaweni zezikhumbuzo ukuze baqinise imizwa yabo uma bebhemile.&nbsp;Uthe i-IFP ifuna izimpendulo kuNdunankulu waKwaZulu-Natal, uMnuz Willies Mchunu, ngokuthi iziphi izinhlelo abanazo zokulwa nokudliwa kwezidakamizwa njengoba inkaba yeTheku isagcwele abantu abahuqa iwunga.&nbsp;&quot;Ngo-2014, owayengundunankulu KwaZulu-Natal uMnuz Senzo Mchunu wabeka uMnuz Willies Mchunu, owayesangungqongqoshe womnyango&nbsp;wezokuPhepha koMphakathi ngaleso sikhathi, njengomholi wohlaka oluzobhekana nenkinga yezidakamizwa eBerea nasezindaweni eziseduzane. Sifuna ukwazi kuNdunankulu uMchunu ukuthi loluhlelo selwenze umsebenzi omngakanani ekulweni nokusentshenziswa kwezidakamizwa ezifundazweni. Sinemibuzo ngalolu hlaka uma kuwukuthi yinto ekhona,&quot; kusho uGwala. Ngasesiteshini sesitimela eBerea kunabatu ababhema iwunga asebephendule ujantshi wesitimela ikhaya labo, bakhuthuza abantu bese beqa ojantshi bebaleke. EScottburgh sebetshontsha imilotha yabantu ezindaweni zezikhumbulo ukuze baqinise iwunga uma sebeyibhema. Lokhu ubufakazi bokuthi isimemezelo esenziwa ngowayengundunankulu sasingamampunge,&quot; kusho yena.&nbsp;Uthe bakhathazekile ngokuphepha kwabantu eThekwini ngokunjalo nabavakashi njengoba sezandile izigameko zokukhuthuzwa kwabantu.&nbsp;I-IFP ithe uMchunu nomasipala weTheku kumele benze okuthize ngabadla izidakamizwa kuleli dolobha ngaphambi kokuthi lehlelwe isithunzi. Imizamo yokuxhumana nehhovisi likandunankulu ayiphumelelanga kwaze kwashaya isikhathi sokushicilela udaba.&nbsp;-Daily News&nbsp;