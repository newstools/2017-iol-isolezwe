UNDUNANKULU waseMpumalanga ophinde abe nguSihlalo we-ANC esifundazweni, uMnuz David Mabuza, uthi uyawuseka umbiko kaNobhala-jikelele, uMnuz Gwede Mantashe, omayelana nesimo sombutho wathi uzosiza inhlangano ukuba ikwazi ukuzinuka amakhwapha. UMabuza, obekhuluma nabezindaba lapho kuqhubeka khona ingqungquthela yemigomo yeqembu eNasrec, eGoli, uthe indaba yezinhlangothi iyibulele i-ANC. i-ANC ikhungethwe indaba yezinhlangothi kusukela ngo-2007, ngesikhathi uMengameli Jacob Zuma equmba phansi uMnuz Thabo Mbeki, izinhlangothi ziqhubekile futhi nasengqungqutheleni yaseMangaung ngo-2012 ngesikhathi uZuma ehlula uMnuz Kgalema Motlhanthe. UMabuza uthe umbiko kaMantashe uzoyisiza i-ANC ukuze ikwazi ukulwa nezinkinga zangaphakathi.Umbiko kaMantashe uthinta nodaba lo mndeni wakwaGupta. Wumbiko okahle lona ukuze sikwazi ukuzinuka amakhwapha, kumele siphume lapha sizibophezele ekulapheni ukugula kwethu. UMabuza uphinde wathinta nodaba lo mnotho, wathi ezamabhizinisi kumele zivulele amathuba nosomabhizinisi abasafufusa. Labo abanamavenge amaningi emnothweni kumele basikele nosomabhizinisi abasha abasafufusa. Uxwayise ngokuthi uma udaba lwezomnotho lungaxazululwa luzodala inkinga ezweni.