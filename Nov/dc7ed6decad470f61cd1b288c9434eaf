UTau usematheni nje unqobe iCaf Champions League neSuper Cup wadlala nakwiFifa Club World Cup neMamelodi Sundowns. Lokho kuholele ekutheni aboshelwe ohlwini lwabadlali abasethubeni lokuhlabana ngesicoco se-African based-Player of the Year umcimbi wokumenyezelwa kwabadle ubhedu ose-Acrra, eGhana ngoJanuwawrii UMasinga, owadla isicoco se-Africa Cup of Nations (Afcon) ubebhonga emswaneni ngokusala koMzansi kwi-2018 Fifa World Cup. ePeople’s Park engaphandle kwaseMoses Mabhida emcimbini iWe Are Football obekugujwa ngawo iminyaka engu-25 iBafana yabuyela ebholeni lomhlaba, “Uma sisenomdlali onjengoPercy Tau esadlala lapha ekhaya yini ezolunga. Sifuna ukumbona edlala eFrance noma eGermany,” kusho uMasinga ekukhahlela ngazo zombili ukuthi usemncane uTau ukuya phesheya njengalokhu kuke kwasho umqeqeshi wakhe kubadlali abanjengoBongani Zungu noKeagan Dolly asebedlala eFrance. “Kule minyaka akuyo usekulungele uTau ukuyodlala phesheya kodwa ngeke kube lula uma efika khona. Uzobuthola ubunzima kulezo zinyanga eziyisithupha zokuqala kodwa ngemuva kwalokho uzoqala ayithole eyakhe indlela. Abone ukuthi yini elindelwe kuye. Uyambona edlalela iqembu lakhe noma elesizwe, unesibindi. Ukladulisa noma ngubani abhekene naye. Silindeni pho ngaye?,” kubuza uMasinga. UTau ngumdlali omncane ukubedlula bonke baseMzansi asebeke baqokelwa embangweni weCaf Footballer of the Year lapho aqhathwe khona nezaqheqhe zase-Afrika. “Akubuzwa [ukuthi nguye omncane]. Angisibona isidingo sokuthi silokhu simubambezela la eNingizimu Afrika. Kungenzeka kugcine kunguye othatha indawo kaMessi (Lionel wase-Argentina) kwiBarcelona. Loya mfana uqhamuka komunye umhlaba. Ningixolele, angisho ngoba edlalela iSundowns. Ngisho engabe udlalela iChiefs. Unezimanga,” kusho uMasinga, odlale kumaBrazilians ngo-1991 kuya ku-1996. UMasinga uthe akufanele kube novalo lokuthi uzongakwazi ukuqokelwa kwiBafana uma kwenzeka efika ethwala kanzima phesheya. “Akulula kodwa uma uke waqaa wayibamba uyathubeleza. Bheka nami ngathwala kanzima e-England koda ungafika e-Italy zaqala zanglungela izinto,” kusho uMasinga. UZuma, onemidlalo engu-67 kwiBafana nobekwabangu-30 abebebanga umklomelo womdlali ovelele emhlabeni ngo-2001, uthe: “Umdlali kuhle asheshe aye phesheya iminyaka isamvumela ukuthi afunde azibone ethuthukela kwelinye izinga. Yiso isikhathi sokuthi uTau aye phesheya. Wumsangano ukuthi kungathiwa usemncane.”