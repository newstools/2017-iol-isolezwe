ONksz Amahle Maliwa (28) noLiziwe Ngwayitshe (32) noMnuz Ali Yusaf (46) bavele enkantolo izolo icala labo lahlehliselwa uJanuwari 26 ngonyaka ozayo ukuze kuqhutshekwe nophenyo. Basolwa ngokubulala uNjabulo Mankayi (10) nomngani wakhe uLuyanda Msomi (10). UNjabulo noLuyanda baduka beya esikoleni emasontweni amabili edlule, izidumbu zabo zatholakala ngeledlule. Kuphakame imimoya izolo enkantolo ngesikhathi uNksz Maliwa ehleka enkantolo kade esehla ebhokisini ngemuva kokuhlehliswa kwecala. UNksz Maliwa uhleke ngemuva kokuthi utolika ethe bawudle kahle uKhisimusi kanti ngaleso sikhathi namanye amalungu omphakathi ahlekile. Ukuhleka kukaNksz Maliwa kuwathukuthelisile amalungu omphakathi azwakale ethi awumbheke lo usakwazi nokuhleka kusho ukuthi akazisoli ngesenzo sakhe. Enkantolo bekugcwele kuphuphuma amalungu omphakathi wasemjondolo yaseMandela naseKhayelisha abegqoke izikibha zePhini likaMengameli we-ANC, uMnuz Cyril Ramaphosa. Bekukhona nabafundi baseClairwood Primary abebefunda noNjabulo noLuyanda. Uyise kaNjabulo, uMnuz Thandaza Mankayi, uthe ubezimisele ngokumbona axoxe naye uNksz Maliwa ukuze ambuze kahle ukuthi wayeyibulalelani ingane yakhe. UMankayi noNksz Maliwa kuvele ukuthi bebethandana kodwa babuye bahlukana. Kuthiwa uNksz Maliwa wamsongela uMankayi wathi uzomfundisa abantu ngemuva kokumala. “Kodwa ngemuva kokumbona ehleka kade ehla ebhokisini angisafuni nokumbona ngoba kusho ukuthi akazisoli ngesenzo sakhe,” kusho uMankayi. Ugogo kaNjabulo, uNkk Precious Phuthaza, uthe bafuna bathole udilikajele abasolwa ngesenzo sabo. UNkk Phuthaza uthe abasolwa bawubulele umndeni ngoba uNjabulo ubeyikho konke kubona. “UNjabulo ubeyingane ebithembisa sibona ukuthi uma esekhulile uzoba wusizo emndenini njengoba manje esebulewe,” kusho uNkk Phuthaza. Uthe isenzo sokuhleka sikaNksz Maliwa enkantolo sikhombisa ukungazisoli ngesenzo sakhe. Amanye amalungu omphakathi athe afuna abasolwa badedelwe ngebheyili khona ezokwazi ukuzibambela bona mathupha. UNjabulo ungcwatshwe ngeSonto kwathi uLuyanda wafihlwa ngoMgqibelo.