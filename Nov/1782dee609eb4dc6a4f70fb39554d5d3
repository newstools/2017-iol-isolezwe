UNksz Palesa Mosia (26) uthe namanje akukamukeleki kuyena ukuthi indodana yakhe uTsepo ishonile. UTsepo ushone izolo ekuseni emuva kwehora lesikhombisa enyathela intambo kagesi wezinyokanyoka obuxhunywe amalungu omphakathi angomakhelwane benkulisa afunda kuyo. Uthe indodana yakhe ubeyishiye enkulisa ekuseni waya emsebenzini. Emuva kwehora lesishiyagalolunye uthole ucingo luvela enkulisa lumbikela ukuthi akaphuthume ngoba ingane yakhe iyagula. “Ngesikhathi ngifika ngibuze kumama obagadayo ukuthi kwenzekeni. Naye ubelimele engakwazi nokukhuluma. Ngibe sengibikelwa ukuthi uTsepo ubanjwe wugesi washona. Umama obagadayo ulimale ezama ukudonsa uTsepo ngesikhathi eshaywa wugesi,” kuchaza uNksz Mosia. Kuthiwa uTsepo ubehamba nomama obagadayo nezinye izingane beyothenga ama-chips esitolo esingumakhelwane ngesikhathi kwehla lesi sehlo. UTsepo ubehamba phambili, wanyathela intambo kagesi wezinyokanyoka washona. Kuthiwa umnikazi wenkulisa uphuthunyiswe esibhedlela, elimele esandleni nasethangeni. Unina kaTsepo uthe uphatheke kabi ngendlela indodana yakhe eshone ngayo. Uthe okumphatha kabi wukuthi ishone ngenxa yenkinga kagesi okukade kukhalwa ngayo nesiholele ekufeni kwenqwaba yabantu. “Okungiphatha kabi wukuthi ingane yami ngiyishiye iphila, idlala ijabule manje ayisekho. Ngifisa sengathi ingalungiswa indaba kagesi abantu bafakelwe ugesi ngoba le nto ayiqali ukwenzeka,” kusho uNksz Mosia. UMnuz Sizwe Gcwensa (37) oyilungu lomphakathi uthe balinganiselwa kwabayisithupha abantu asebebanjwe wugesi kule ndawo kulabo kukhona nabashona. “Kade sasicela ukuthi kubhaliswe izindlu zabantu bese befakelwa ugesi kodwa akwenzeki. Ingane ishone ngenxa yezinyokanyoka. Abantu bafaka zona ngoba befuna ugesi. Kuningi okucelwa umphakathi kodwa kungenziwa. Sesizame kaningi simasha, sibikela ikhansela ngezidingo zethu kodwa alisinaki,” kusho uGcwensa. Ikhansela le-DA, uNkk Sharon Chetty, lisole i-ANC ngokungeseki isiphakamiso sabo sokuthi abantu bafakelwe ugesi wemitha. Uthe izicelo zabo azikaze zilalelwe wathi ngeke bayeke ukulwela abantu bakule ndawo ukuthi bathole ingqalasizinda. Okhulumela uMasipala weTheku, uNksz Tozi Mthethwa, uthe sekukaningi bethola izikhalo ngokuxhunywa kukagesi wezinyokanyoka. Uthe sebebophe abantu abaningi ngokuxhunywa kwawo. UNksz Mthethwa uthe ukwebiwa kukagesi sekuholele ezehlakalweni eziningi zokufa kwabantu. 