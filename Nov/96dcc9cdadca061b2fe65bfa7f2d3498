Kucacele noma ngubani ukuthi akayithathanga kahle indaba yokuhlulwa kwakhe njengoba ehlulwe nawukuthamela isithangami nabezindaba esibe ngemuva kohlelo. Nayizolo uMthokozisi ubehlelelwe ukuthi ahambele iziteshi ezahlukene zemisakazo aphinde akhulume nabamaphephandaba kodwa ubengakafuni ukuxoxa ngazokwenza manje emuva kohlelo. Ubelokhu etshela abamphethe ukuthi usadinga isikhathi. Kuphele uhlelo uMthokozisi wavele wanyamalala kwabikwa ukuthi ngeke abe yingxenye yokuzokwenzeka. UGavin Wratten, onguphrojusa nomqondisi walolu hlelo, uthe akukhona okokuqala ukuthi kube nomuntu ophatheka kabi ngale ndlela uma ehlulwe ekugcineni. “Lukhona usizo esibatholela lona uma kukhona isimo esinjena. Sibahlalisa phansi nabantu abangakhuluma nabo abaqeqeshelwe umsebenzi wokweluleka abantu siphinde sibakhulumise nabafundisi uma kudingeka,” kuchaza uWratten. Uthe abebesebenza nabo abafinyelele esigabeni sabayishumi ababayekeleli bayabasiza baqhubeke nomculo. “UMthokozisi sizomsiza aqhubeke nomculo wakhe. Akekho ongazi ukuthi kukhona abaculi abenza kahle esibasizile bafinyelela lapho bekhona manje,” kuchaza uWratten. Ebuzwa ukuthi ungakanani umsebenzi abawenzayo ukuze basize abawinile njengoba abanye kungaziwa nokuthi bakuphi manje uWratten uthe bona basuke sebekwenze konke. “Nani bezindaba siyaludinga usizo lwenu lokuthi sikwazi ukuthuthukisa abaculi ukuze baziwe emphakathini. Siyacela ukuthi nihlale nikhuluma nabo nibheke ukuthi bazokwenzani futhi kuhamba kanjani emculweni,” kuchaza uWratten. UPaxton Fielies owinile uthe njengoba eyeke isikole waqhubeka nalolu hlelo uzoqhubeka nezifundo zakhe ngonyaka ozayo. “Okumele ngikwenze manje wukuthi ngiqedele * -matric njengoba ngiphazamiseke sengifunda * -grade 11. Okunye ngizolokhu ngikwenza kodwa isikole yisona esihamba phambili manje,” kuchaza uPaxton. Uthe akazi ukuthi yiluphi uhlobo lomculo azolwenza wathi kodwa ngisho iGqomu ingaqhamuka kwi-albhamu yakhe. 