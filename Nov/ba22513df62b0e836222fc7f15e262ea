UGcaba oyibamba emuva usephenduke ukudla kwebentshi kwiBucs. Selokhu kufike umqeqeshi omusha uMilutin “Micho” Sredojevic lo mdlali waKwaZulu-Natal akakaze alithole ijezi. Imenenja yakhe uMike Makaab weProSport International, okuyinkampani ephethe izindaba zikaGcaba, ithe lo mdlali akanazo izinhlelo zokushiya iBhakabhaka. “Akekho umdlali ojabulela ukuhlala ebhentshini. Bonke abadlali bafuna ukuhlala bedlala kodwa ngeshwa bangu-11 okumele baqale. UGcaba naye akajabule ngokuhlala ebhentshini kodwa lokho akusho ukuthi usefuna ukuhamba kwiPirates. Uyasiqonda isimo sakhe futhi uzimisele ngokulwela ijezi kuPirates,” kusho uMakaab. Iwindi lokuhwebelana ngabadlali liyavulwa ngoJanuwari. UGcaba umiswe kabi nguJustice Chabalala, no-Abbubaker Mobara okuyibona abashintshana phakathi nenkundla emuva. “UGcaba uke waba kule simo phambilini kwiPirates. Uthe uma esethola ithuba walibamba ngezandla zombili. Ngakho akalilahlile ithemba,” kusho uMakaab. UGcaba ufike kweZimnyama ngo-2012 esuka kwiFree State Stars. KwiPirates usedlale izindawo eziningi okubalwa kuzona neyangakwesokunxele emuva. Inkontilekha yakhe neqembu iphela ngoJuni 2018. UMakaab utshele leli phephandaba ukuthi abajahile ngekusasa likaTsepo “Chester” Masilela ophelelwa yinkontileka ngoJuni kwiKaizer Chiefs. “UMasilela kade elimele. Njengamanje uyalulama. Indaba yenkontileka yakhe akuyona into esiyijahile. Izingxoxo sizoziqala neChiefs maduze kodwa asijahile,” kusho uMakaab. UMasilela uzothwala kanzima uma eseluleme kwazise uzobanga ijezi noPhilani Zulu osefomini kusukela ethola ithuba lokudlala. Omunye umdlali oyibamba ngakwesokunxele emuva nguSibusiso “Madoh” Khumalo ohlushwa wukulimala. Sisekuzo ezithinta abadlali abangaphansi kukaMakaab, udalule ukuthi uCollins “Ntofontofo” Mbesuma usalinde amaphepha akhe okuba yisakhamuzi sakuleli ngokusemthethweni. “UCollins uzolithola iqembu ngoJanuwari. Ulinde amaphepha azomnika ilungelo lokuba yisakhamuzi sakuleli. Akhona amaqembu amfunayo kodwa sisafuna ukuqale silungise le nkinga bese sibhekana nendaba yakhe yokuthola iqembu elisha,” kusho uMakaab. UMbesuma uyinqamulile inkontileka yakhe neHighland Park. Leli qembu ligawulwe yizembe ku-Absa Premiership.