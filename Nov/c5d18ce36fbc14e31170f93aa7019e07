Akucaci ukuthi uzongcwatshwa nini uNkk Lindiwe Ngcobo (58) wakwa-K, eMlaza okuthiwa umasingcwabisane iHambakahle Funeral Services ugweve nesidumbu sakhe. Ngokusho kwendodakazi yakhe uNksz Thembeka Dubazane (40), abakwaHambakahle bathi akusho lutho ukuthi babanjwe inkunzi emahhovisi abo, bafuna isamba esingu-R8 000 ukuze badedele isidumbu. “Umfana wakhona, uMpumelelo Zondi wakhuluma nami emakhazeni asesibhedlela eMshiyeni. Wangithola ngisadidekile ngemuva kokushona kukamama. Wangincenga ngisho sengimtshela ukuthi nginomasingcwabisane wami wakwa-Avbob. Wathi uzongingcwabela kahle, ngemali encane,” kusho uNksz Dubazane. UZondi uvumile ukuthi wacebisa uNksz Dubazane ukuthi ayeke * -Avbob asebenzise bona. “Ngamtshela ukuthi singakwazi ukumngcwabela ngemali ephansi ukuze abuyelwe ushintshi afeze ezinye izidingo zakhe. Wakujabulela ukuzwa ukuthi uzobuyelwa ushintshi kaR7 000. Ngamsiza ngimhambisa nangemoto yami ukulungisa imali yakwa-Avbob nesitifiketi sokushona,” kuqhuba uZondi. UNksz Dubazane uthe umngcwabo kanina uhlehle ngomzuzu wokugcina sekugxunyekwe netende lomngcwabo. “AbakwaHambakahle babefuna imali engu-R13 000 wezindleko zomngcwabo. U-Avbob wakhokha uR20 000 ngoMgqibelo ekuseni sizongcwaba ngeSonto. Umfana ngamfonela ngamtshela ukuthi ngizoza ngizokhokha, ngisayokhipha imali eMega City. Wayeselokhu engifonela engibuza ukuthi sengikuphi,” kusho uNksz Dubazane. UZondi uthe wayefonela uNksz Dubazane efuna asheshe ngoba obahlinzeka ngamabhokisi wayesezovala. UNksz Dubazane uthi ngemuva kwemizuzwana bengenile nomalume bakhe ababili kulo masingcwabisane, kwangena amadoda amathathu ayehlomile ayishaqa yonke imali. “Indlela okwenzeka ngayo angazi noma yibona abangibizela izigebengu ngoba akekho umuntu owayazi ukuthi ngiyokhipha imali,” kusho uNksz Dubazane. UZondi uthi akubona abathumela izigebengu, kuyaqala ukwenzeka selokhu baqala ukusebenza ngo-1998. UZondi uthe: “Umama ngangimncenge kaningi ukuthi ngimphelezele ebhange ukuze imali ngizoyifaka kwi-account yethu. Sizimisele ukuwusiza umndeni kodwa nawo kumele usihlangabeze ngoba nathi leli bhizinisi siziphilisa ngalo.” UNksz Dubazane uthe useyagxekwa abomndeni nomakhelwane ngokulaxaza * -Avbob. Uthi usefisa nokuthi unina abe nomngcwabo omncane. UZondi uthe amaphoyisa athi umndeni awuzame ukuhlanganisa imali ukuze kungcwantshwe ilungu lawo. “Amaphoyisa athi wumndeni wakwaDubazane obanjwe inkunzi ngoba sasingakawunikezi isiliphu sokukhokha. Okhulumela amaphoyisa KwaZulu-Natal uLieutenant Colonel Thulani Zwane uqinisekisile ukuthi amaphoyisa aseMlaza aphenya icala lokuphangwa kwebhizinisi kodwa bekungakaboshwa muntu.   