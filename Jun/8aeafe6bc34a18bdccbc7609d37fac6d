SEKUQUBUKE indida ngokutholakala kowesifazane waseGlenvista eGoli obenyamalele udaba lwakhe olususe umsindo ezinkundleni zokuxhumana njengoba bese kukhona abathi useshonile. UThando Madida (19) owenza unyaka wesithathu eWits University kuthiwa utholakale ngoMeyi 23 emuva kokunyamalala kubo ngoMeyi 19. Wayegcine ukubonakala eLittle Falls eGoli ngawo uMeyi 19. Akucaci ukuthi utholwephi, kanjani njengoba nonina uNksz Sithembile Madida enqabile nemininingwane. UNksz Madida utshele Isolezwe ukuthi indodakazi yakhe isekhaya kodwa akukho azokuphawula kwabezindaba ngokutholakala kwayo. Uthe ululekwe ngamaphoyisa ukuthi angabe esakhuluma nabezindaba. Kusenophenyo olwenziwa ngamaphoyisa yingakho ngingeke ngiveze eminye imininingwane. Engingakusho wukuthi ukhona ekhaya uyaphila, kuchaza uNksz Madida.Ebuzwa ukuthi ngabe konke kuhamba kahle yini endodakazini yakhe uthe: Akamuhle emoyeni kodwa ngiyathemba ukuthi uzolulama. Okhulumela amaphoyisa aseGoli uLieutenant-Colonel Lungelo Dlamini utshele Isolezwe ukuthi icala lokunyamalala kukaThando selisuliwe emuva kokuba umndeni wakhe ukuqinisekisile ukuthi usetholakele. Akukho okunye engikwaziyo ngaphandle kokuthi usetholakele. Alikho elinye icala elivuliwe futhi angazi lutho ngophenyo lwamaphoyisa umndeni okhuluma ngalo, kusho uDlamini.UThando kuthiwa wanyamalala kubo ehamba nabangani beya enxanxatheleni yezitolo. Isithombe sakhe besisatshalaliswe ezinkundleni zokuxhumana ngenxa yokuthi bekusadume eyokuthunjwa kwabesifazane. Kubuye kwaduma ezinkundleni zokuxhumana ukuthi akanyamalele kodwa uhambe nomngani wakhe. Bese kusabalele nokuthi kutholakale isidumbu sakhe ngenyanga edlule. Unina wayichitha yonke le mibiko wathi ngokwazi kwakhe uThando unyamalele nomndeni wavula icala.