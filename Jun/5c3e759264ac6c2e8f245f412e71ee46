ILOKISHI elikhulu kunawo wonke eThekwini, uMlaza, ngenye yezindawo ezimbalwa okuthiwa izidakamizwa zidlangile kuzo. Lokhu kuvezwe uNgqongqoshe wezokuThuthukiswa koMphakathi KwaZulu-Natal, uNkk Weziwe Thusi, ngesikhathi evula ingqungquthela yokulwa nezidakamizwa ephothulwe izolo, eThekwini. Bekuyingqungquthela yokuqala yalolu hlobo evulwe ngoMsombuluko okuqondane nokugujwa kwe-International Day Against Drug Abuse and Illicit Drug Trafficking. Ebala izizinda zezidakamizwa esifundazweni uNkk Thusi uthe yiPhoenix, Sydenham, Chatsworth, Plessislaer, KwaDukuza, eMgungundlovu, Verulam, eMlaza nasePhoyinti. Uthe uhulumeni usebenzisa ngaphezu kuka-R20 billion ukulwa nezidakamizwa ukuze kusizakale * -15% wezakhamuzi ezingasakwazi ukuphila ngaphandle kwazo. UNkk Thusi uthe umnyango wakhe ubeke -R94.3 million ukulwa nezidakamizwa esifundazweni. Imali isebenza ezikhungweni zokuhlumelelisa imilutha nemikhankaso yokuqwashisa umphakathi. Uma sifuna ngempela ukulwa nezidakamizwa kumele sigxile ezizindeni zazo. Umbiko esiwuthole ngonyaka odlule uveza ukuthi ziwu-10 esifundazweni. Ezindazweni okutholwe abaningi beshayela bephuzile yiseDurban Central, Phoyinti, Mlaza, Ladysmith, Newlands East, Phoenix, Nongoma, KwaDukuza, Kokstad naseBhekithemba. Asikwazi ukuvumela izimo ezifana nalezi ziqhubeke, kusho uNkk Thusi. Uthe umnyango uhlumelelisa mahhala izimilo zemilutha yezidakamizwa eNewlands Park Centre, eThekwini, iMadadeni neKhanyani Centre eNewcastle, eMajuba. Ingqungquthela ibike-lwe ukuthi izidakamizwa ezihamba phambili yinsangu neHeroin. Ukusetshenziswa kwazo esifundazweni kwenyuke kusuka ku-7% kuya ku-15%. Izibalo zethulwe nguNkk Carol Du Toit oyillungu leCentral Drug Authority (CDA).Yize uNkk Du Toit ethe kwenziwa yonke imizamo ukulwa nezidakamizwa kodwa kusenzima kakhulu. Izidakamizwa ziya ngokuya zitholakala kalula futhi sezinamandla ngenxa yendlela ezithakwa ngayo. Zixutshwa nezithako eziwubuthi. Izikhangiso zinomthelela ekutheni abantu basebenzise izidakamizwa ngoba zivezwa ziyisisombuluko kuyo yonke into. Uthe kumandla kakhulu ukuphuzwa kotshwala eFree State, Nothern Cape nase-Eastern Cape bese kuthi insangu ibe mandla eKZN naseGauteng. Zonke izikhulumi ezethule imibiko, kuhlanganisa noDkt Sipho Mathe, uMqondisi wakwaSanca, bezigxile etshwaleni.UDkt Mathe, osebenza kakhulu emakhaya lapho abantu bezenzela khona utshwala, uthe kusenzima ukutshela abantu basemakhaya ngengozi yotshwala ngoba bakholelwa ukuthi buwukudla. Uthe awukho nomcimbi owenziwa kungagaywanga umqombothi.