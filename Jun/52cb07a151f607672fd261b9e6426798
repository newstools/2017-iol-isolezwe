UMENGAMELI uJacob Zuma ushiye angalazi egigiyela umholi we-EFF uMnuz Julius Malema embiza ngohlanya. Yize uZuma engazange amgagule ngegama uMalema kodwa inkulumo yakhe ibugudla iguma ikhombisa ukuthi ibheke kuyena. Ekhuluma engqungqutheleni yemigomo ye-ANC KwaZulu-Natal, eBhekuzulu Hall oNgoye, uZuma uthe uwuhlanya lolu oluphatha umentshisi luze lufune ukushisa indlu nalo luphakathi. Ngesikhathi kusakhona uDkt Nelson Mandela kwi-ANC kwaphuma isihlephu sokuqala i-UDM, lena eholwa uGeneral Bantu Holomisa, sisababaza lokho kwaphuma isihlephu esikhulu i-Cope akugcinanga lapho kuningi okwenzekile, okunye okusemqoka kuvele kwasuka umfana wahlanya esangaphakathi kuKhongolose sathi siyamkhuza wadlonga. &quot;Inkinga kwasuka abanye bethu baluvikela uhlanya lapha ngaphakathi. Kwaphinde kwaphuma esinye isihlephu manje lowo mfana usehlanya kakhulu njengoba engasekho kwi-ANC esenento yakhe, kusho uZuma.Uthe ngisho neCosatu nayo ilokhu ihlephuka kancane. Kuhlephuka yonke into, amaKhomanisi wona ahamba ngesisu phansi, kuchaza uZuma inkulumo yakhe ebinanelwa uhleko. Uthe uma kubhekwa zonke &quot;izihlephu&quot; ezaphuma, akusikhona ukuthi kubangwa imigomo kodwa kwaba ukuzondana.UZuma uthe kubalulekile njengoba behlangene kule ngqungquthela bakhumbule ukuthi umbutho ukusiphi isimo. Ngoba uma singazi kungenzeka sibhimbe isikhathi singafanele. Kuyiqiniso ukuthi laba ababelwela inkululeko uma sebehlanganisa iminyaka engu-20, baba nezinselelo eziningi. Kubalulekile ukuthi amalungu kaKhongolose akwazi lokho, kusho uZuma. Uthe i-ANC isesigabeni lapho ingaphansi kwengcindezi enkulu, 'yingakho amaqembu aphikisayo ekhuluma ngathi hhayi ngawo'. &quot;Amanye amaqembu avele abone into kungcono ukusithuka. Thina kumele senze into efanele ngoba siwumbutho wesizwe, kusho uZuma.Uthe kunezinto okumele baziqaphele uma bekulesi sigaba abakusona nokuthi kumele baziphathe kanjani.