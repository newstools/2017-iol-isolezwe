KUBATSHAZWA ubuqhawe bomngani kasomatekisi waseNdwedwe odutshulwe eVerulam izolo, oshayele imoto kamufi ehleli phezu kwakhe ezama ukumphuthumisa esibhedlela.UMnuz Njabulo Toast Mzobe (32), ongusomatekisi udutshulwe esendleleni eya emhlanganweni wokukhetha ubuholi obusha bukasoseshini, iZamukulungisa. Umngani kamufi, igama lakhe elingeke lidalulwe ukuze avikeleke, utshele Isolezwe ukuthi usashaqekile ngenxa yokubona umngani wakhe eshonela phambi kwakhe. Kunzima ukukhuluma ngale ndaba ngoba ngibone umngani wami eshona phambi kwami, bengizama ukumyisa esibhedlela ngishayela ngihlezi phezu kwakhe ngoba ubengasuki esihlalweni sakhe ngenxa yesisindo sakhe somzimba, kusho umngani omncanyana ngomzimba. Laba kuthiwa bavinjwe yi-RunX, sebezofika emahhovisi obekunomhlangano kuwo. Kuthiwa kuqhamuke indoda engaziwa evele yakhipha isibhamu yadubula umufi ekhanda, isibhamu isiveze ngewindi ebelivuliwe, yabe isingena kwiRunX babaleka. Umngani kamufi akazange adubuleke kulesi sehlakalo. Isolezwe lithole ukuthi umngani ususe izinyawo zikamufi kuma-pedal wayisa imoto phambili, wasuka ngejubane ethi ubheke esibhedlela oSindisweni kodwa akabange esafika ngoba imoto ihlulekile ukuhamba esezofika ngenxa yokuthi isondo langaphambili lilimele ngesikhathi ezama ukubaleka. Abazibonele le moto bathe ibindiza, inesondo elitshekile. Le ndoda iyiqhawe ngoba yenze konke ukuzama ukuhlenga umngani wayo yize isimo besingavumi ngenxa yomzimba wakhe umufi, kusho ozibonele. Okhulumela amaphoyisa KwaZulu-Natal, uLt Colonel Thulani Zwane, uthe amaphoyisa aseVerulam aphenya icala lokubulala. Imbangela yokubulawa kukamufi ayaziwa siyaphenya, akekho oboshiwe, kusho uZwane. Inkampani yonogada yaseVerulam, iReaction Unit ibhale ekhasini layo ku-Facebook ukuthi umufi ulinganiselwa ku-140 kg. Sithole izingcingo eziningi kuthiwa kunendoda eshayela ngesivinini esiphezulu imoto, ihlezi phezu komuntu. Sifice imoto isime emgwaqweni kunowesilisa olinganiselwa ku-140kg odutshulwe ekhanda, eseshonile. Ngesikhathi umufi sekumele akhishwe emotweni afakwe kweyezidumbu kube umzukuzuku, kuze kwangenelela amanye amaphoyisa asiza abasemakhazeni. Cishe bangaphezu kwabahlanu abantu abebezama ukukhipha isidumbu. Endaweni yesigameko kufike ubuholi obusha obukhethiwe, njengoba ukhetho luqhubekile. UMnuz Robert Hlela onguSihlalo uthe: Kuphoqekile ukuba ukhetho luqhubeke ngoba zonke izinhlelo zalo bese zenziwe. Sikhethe izinhliziyo zethu sezibuhlungu ngoba sizwile ukuthi umufi ubulewe esendleleni eza okhethweni. Uthe badumele ngokubulawa kwabantu kulo soseshini. Usihlalo wangaphambilini, uMnuz TM Sibeko ubulewe ngonyaka odlule, nomufi (uMzobe) uhlaselwe ngonyaka odlule kodwa wasinda. Esizibuza kona ukuthi njengoba siphela nje kangaka kulo soseshini kwenzenjani, umbulali akasho inkinga yakhe ukuze sizozama ukuxazulula lesi simo. 