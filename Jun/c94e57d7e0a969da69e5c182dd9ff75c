USATHUTHUMELA unina wentombazane eneminyaka engu-12 ngesenzo okuthiwa senziwe yisoka lakhe, okuthiwa libanjwe oqotsheni ngomakhelwane lidlwengula indodakazi elingayizali, eLindelani, ngoMsombuluko ebusuku.Unina kamgilwa (28), igama lakhe eligodliwe ukuze kuvikelwe ingane uthe ngendlela abelethemba ngayo isoka lakhe ubengakaze alicabangele isenzo esimbi ngalolu hlobo. Bese kuphele unyaka nezinyanga ezintathu sithandana. Isoka lami belingaphuzi futhi lingabhemi, belizisontela. Angikholwanga ngesikhathi ngithintwa ngumakhelwane ngisemsebenzini njengoba ngisebenza ebusuku, engitshela ngokwenzekile. Inhliziyo yami ibuhlungu, angiziboni ngimxolela, kubalisa unina wengane.Uthe indodakazi imtshele ukuthi bese kungokwesibili umsolwa oneminyaka engu-40, eyidlwengula. Uthe imtshele ukuthi ngasekuqaleni konyaka wayidlwengula, wayisabisa ngokuthi uma ike yasho uzobulala unina. Uthe ngenxa yokusebenza ebusuku nsuku zonke, ubephoqeleka ukuthi ashiye le ndodakazi yakhe nengane yentombazane kadadewabo eneminyaka engu-8 endlini bese ethembela kumngani wakhe onomjondolo egcekeni ukuthi amgadele bona. Bengingakaze ngisole lutho. Umoya wami ubuhlungu kakhulu. Ngisuke emsebenzini ngaqonda esibhedlela eMahatma Gandhi lapho ingane yami ilaliswe khona ngemuva kwesigameko, kusho unina wengane.Omunye womakhelwane, ohlabe umkhosi ngesikhathi umsolwa ongumshayeli wetekisi ezivalele endlini nengane, uthe kubasolisile ukubona itekisi ime egcekeni ekubeni bebenolwazi lokuthi unina wengane usemsebenzini, ushiye izingane zodwa. Sithinte amaphoyisa ngoba sibona ukuthi kukhona okushaya amanzi. Bese sivele sinakho ukusola ngoba bekungekona okokuqala le tekisi ima isikhathi eside kulo muzi. Ngesikhathi singena namaphoyisa endlini ingane ibiqhaqhazela wukwethuka ingakwazi ngisho ukukhuluma, kusho umakhelwane.Uthe isoka lithathwe ngamaphoyisa khona ebusuku kwathi ingane yaphuthunyiswa esibhedlelaOkhulumela amaphoyisa KwaZulu-Natal, uLt Colonel Thulani Zwane usiqinisekisile lesi sigameko, wathi udaba lubikwe esiteshini samaphoyisa eNtuzuma. Kuboshwe owesilisa oneminyaka engu-40 yobudala ngecala lokudlwengula. Kulindeleke ukuthi avele enkantolo maduze, kusho uZwane.