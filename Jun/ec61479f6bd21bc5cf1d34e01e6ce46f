UMBIKO woMvikeli woMphakathi mayelana nokubulawa nokukhishwa ezindlini kwabantu ehostela eGlebelands, eMlaza, uveza ukuthi uMkhandlu weTheku namaphoyisa bahlulekile ukwenza indawo iphephe.Umbiko okhishwe nguMvikeli woMphakathi, u-Advocate Busisiwe Mkhwebane, izolo uveze ukuthi umkhandlu namaphoyisa bahlulekile ukwenza kahle umsebenzi wabo. Okunye okuvele embikweni wukuthi umkhandlu awunawo amandla enele ekufakweni kwabantu ezindlini ehostela okwenza kube khona abantu abazicebisayo ngalakho. Yize izikhulu zomkhandlu zithi kunabantu abawu-11 380 ababhalise emabhukwini abo kodwa amaphoyisa wona enze izethulo ezithi okwamanje bangaphezu kuka 19 000 abantu abakhona, okuyinto umkhandlu ongazange uyiphike, kusho umbiko.Usola umkhandlu ngokwehluleka ukusebenzisa imigomo yasehostela eyashaywa ngo-1998.Umgomo wamahostela uthi umkhandlu kumele ube nezindawo zokuqashisa ezihlanzekile futhi okuphephile ukuhlala kuzona. Kuyadumaza ukuthi ngemuva kweminyaka ewu-18 kwashaywa lo mgomo kodwa umkhandlu weTheku ubukeka ungamelani nawo, kuqhuba umbiko.UMkhwebane uthe amaphoyisa ehlulekile ukwenza umsebenzi wawo wokuvikela abantu nokulwa nobugebengu eGlebelands.Umbiko uphinde uveze ukuthi namaphoyisa omkhandlu ehlulekile ukwenza umsebenzi wawo wokuvikela ubugebengu ehostela.UMkhwebane uphinde waveza ukuthi sincane isibalo sabantu ababoshwayo nabashushiswayo mayelana namacala athinta iGlebelands.Uphenyo ngokubulawa kwabantu luqale ngemuva kokuthi kwafakwa isimangalo ehhovisi loMvikeli woMphakathi ngo-2015 nguSolwazi uMcquoid Mason, ongumengameli weCommonwealth Legal Education Association. UMason wakhala ngendlela okubulawa ngayo abantu ehostela.Ngesikhathi sophenyo, umvikeli woMphakathi wanika ithuba umkhandlu weTheku nebamba likaKhomishana wamaphoyisa esifundazweni ukuba baphendule ngezinsolo ezibhekiswe kuboUMkhwebane uphinde wathola ukuthi uMnyango wezokuThuthukiswa koMphakathi wehlulekile ukusiza abantu abangabagilwa bodlame ehostela.IMeya yoMkhandlu weTheku neBamba likaKhomishana wamaphoyisa esifundazweni, uGeneral Bheki Langa, banikwe izinsuku eziwu-30 ukuze basho izinhlelo zabo mayelana neziphakamiso ezenziwe kubona.INhloko yezokuXhumana eMkhandlwini weTheku, uNksz Tozi Mthethwa, ithe umkhandlu uzowubheka umbiko bese uyaphendula kuMvikeli woMphakathi.Amaphoysa athe iziphakamiso eziningi zoMvikeli woMphakathi ngasohlangothini lwawo sezenziwe.