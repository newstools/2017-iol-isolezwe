USIHLALO we-ANC KwaZulu-Natal uMnuz Sihle Zikalala ukhwele wadilika komakadebona be-ANC ebasola ngokukhuluma kabi ngayo. Uthe useyangabaza nokuthi abanye babo basengamalungu e-ANC. Ubekhuluma engqungqutheleni yemigomo yesifundazwe iKwaZulu-Natal eBhekuzulu Hall, oNgoye ngoLwesihlanu.UZikalala uthe bayavuma ukuthi omakadebona babekhona emzabalazweni futhi bafunde lukhulu kubona, kodwa wathi ukuziphatha kwabo kwakamuva kuqubula imibuzo ngabo. Kumele sixoxe nabo sigxile kwipolitiki, sikhulume ngayo yonke into. Kumele sixoxe futhi ngokuthi ngabe yini edale izinkinga esibhekene nazo namhlanje ngoba mhlawumbe ezinye zezinkinga esinazo ziqale ngo-2005. Njengoba befuna sixoxe nabo engqungqutheleni yokubonisana, siyabamukela ukuthi beze bazobamba iqhaza engxoxweni kazwelonke ezoba ngoJuni 30, iphele ngoJulayi 1 ngaphambi kwengqungquthela yemigomo, kusho uZikalala.Uqhube wathi ngebhadi abanye bomakadebona bebengeyona ingxenye yemikhankaso ye-ANC kusukela ngo-2009. Abanye babo ngesikhathi bevota abakwazanga ukusho ukuthi bavotele bani, abanye baze basho nokuthi ivoti lami liyimfihlo. Umholi we-ANC akakwazi ukuthi ivoti lakhe liyimfihlo, kodwa uhlale ekhona emzabalazweni ekhankasela iqembu. Sizoxoxa nabo sibabuze ukuthi bebekuphi eminyakeni eyishumi eyedlule njengoba sesibabona manje. Sizobabuza nokuthi sashiyana ePolokwane kunjani. I-ANC ayinankinga ngokuxoxa kodwa sikhuluma ngaphakathi ezinhlakeni, yingakho besingakaze sibaphendule omakadebona esidlangalaleni ngoba sibahlonipha, kusho uZikalala.Uthe abanye baqhuba umkhankaso womshoshaphansi wokudala uqhekeko kwi-ANC.UNdunakulu waKwaZulu-Natal uMnuz Willies Mchunu, uthe bayangabaza ukuthi abanye omakadebona basenabo ubulungu be-ANC, ngendlela asebekhuluma ngayo.Omakadebona sebephumele obala kaningi benxusa uMengameli Jacob Zuma ukuba ehle esihlalweni ngoba bemsola ngenkohlakalo nokuthi ubulala inhlangano. Sebebe nemibhikisho eminingi ngenhloso yokuzwakalisa ilaka labo.