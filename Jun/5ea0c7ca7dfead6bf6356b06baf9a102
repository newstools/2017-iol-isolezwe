IVULELWE icala lokushaya inyanga yodumo yaseThekwini uZamokwakhe Nzama odume ngelikaKing Bhaka. Le nyanga isolwa ngokushaya umuntu ePinetown ngoLwesihlanu ntambama ihamba nabaqaphi bayo. Okhulumela amaphoyisa KwaZulu-Natal uLieutenant Colonel Thulani Zwane ukuqinisekisile ukuthi livuliwe icala lokushaya nokukhomba ngesibhamu.&quot;Singakuqinisekisa ukuthi livuliwe leli cala esiteshini sasePinetown kodwa akukaboshwa muntu, amaphoyisa asaqhubeka nophenyo lwawo,&quot; kusho uZwane.Ethintwa uBhaka uphike walala ngomhlane wathi akakaze axabane namuntu yena. Uthe akalazi icala avulelwe lona.&quot;Ayikho yonke leyo nto ngimatasa nomsebenzi wami wokusiza abantu futhi sengisebenzela emahholo manje. Anginaso isikhathi sokuxabana nabantu, sengiyakholwa mina,&quot; kusho uBhaka ngokukhululeka.UMnuz Bheki Hlongwane (32) okunguyena ovulele uBhaka icala, uthi ubhonywe kabuhlungu wuyena phambi kwabangani bakhe wamehlisa isithunzi. Uqhube wathi akenzanga lutho kuBhaka, ufike behleli beziphuzela waxhuma umsakazo wakhe awusebenzisa uma encenga amakhasimende. UHlongwane uthe emva kokuxhuma umsakazo uBhaka ube esebathuka ethi abangaphuzi utshwala uma kukhona yena.&quot;Asizange simphendule, sizithulelile saqhubeka nokuhlala. Ngesikhathi esehamba, ngivalelisile kuyena kwaba ngizithintele, wahosha isibhamu waqala wangishaya ngequpha,&quot; kusho uHlongwane ezwakakala ukuthi uhlukumezekile.Uthe ushaywe ngisho nangabaqaphi njengoba egcine eshaywe wuBhaka ngesidunu sesibhamu, wawa phansi. Uthe emuva kwalokho uBhaka ucele ukumphuthumisa esibhedela, wathembisa ukukhokha zonke izindleko. UHlongwane uthe unqabile, wabiza amaphoyisa.&quot;Abantu abebebuka badiniwe ngesikhathi ngishaywa. Uzame ukubancenga ngokubapha imali banqaba bathi bafuna achazele amaphoyisa ukuthi umshayelani umuntu engenze lutho,&quot; kusho uHlongwaneUHlongwane ubonga amaphoyisa athi asheshe afika angenelela.Uthe ufuna ukubona kwenzeka ubulungiswa ngoba akayazi into ashayelwe yona. Uzwakalise ukukhathazeka ngokuzithwala kukaBhaka nokuba luhlaza nokubukela abanye abantu phansi.UBhaka wake waba sematheni ngobudlelwano bakhe obabungacacile kahle noKelly Khumalo obeyisinqandamathe sikanozinti we-Orlando Pirates ongasekho uSenzo Meyiwa.