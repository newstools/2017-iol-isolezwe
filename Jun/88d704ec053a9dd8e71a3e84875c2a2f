USATHUTHUMELA umzimba umculi wokholo osinde ngokulambisa bezama ukumduna imoto. UFikile Mlomo uthe uyokhohlwa efile ngesigameko esenzeke ngoLwesihlanu olwedlule ebusuku, njengoba esinde ngokulambisa ezigebengwini ebezithi ziyaqeda ngaye ngesikhathi zifuna ngodli imoto yakhe. UFikile uchaza lesi sigameko esenzeke ebusuku njengesimfikisela ngomchamo oshisayo uma kufanele adlule ngasendaweni yesigameko. Ubeseshayile u-11 ebusuku ngesikhathi ngihambisa ngemoto yami ithimba labaculi elingisizayo njengokwejwayelekile, kusho uFikile.Ngesikhathi eseshiya umuntu wokugcina eNanda Glebe, uthe umile efuna ukubona ukuthi bayamvulela yini kubo.Uthe ngesikhathi elindile amehlo akhe ebheke abezomshiya, uthuswe owesilisa engqongqoza ngesankahlu efasiteleni lemoto yakhe iToyata Verso. Ngishaywe wuvalo ngendlela abelishaya ngayo ifasitela. Ngizamile ukudumisa imoto, kodwa ngenxa yokwethuka izandla zaqhaqhazela. Ngithe ngibona kwakumemfuka umlisa wesibili ngasohlangothini lwesobunxele, wangikhomba ngesibhamu. Ngithe ngisababaza, wadubula ebhekise kimina, kusho uFikile.Uthe inhlamvu imgejile yaphihliza ifasitela. Usola ukuthi okumenze wangadubuleka, inhlamvu yadlula phezu kwakhe, yingoba mfishane njengoba nasesihlalweni semoto uma ehleli uba mfishane.Uthe esabakaza, umlisa obengasesicabheni sakhe wasivula, wamkhipha ngesankahlu wamlaxaza emgwaqeni, wafofobala maqede wamkhahlela izikhawu ezimbalwa ezimbanjeni. Ngesikhathi engikhipha emotweni isandla besikukhiye. Ngesikhathi engilahla phansi ngiphume nokhiye wemoto. Uthe ngesikhathi abalisa bengena emotweni yakhe usukume wacela empunzini wahlaba umkhosi. Uthe umlisa obemehlisa emotweni ubesebonile ukuthi kuyonakala, naye wabaleka ngesikhathi sekuphume umphakathi, kwabizwa amaphoyisa aseMtshebheni.Izigebengu ziphume ngesamagundane ngesikhathi umphakathi usuphumile uzosiza uFikile.Izigebengu zibaleke namakhadi asebhange, imali nomazisi nokunye okuningi.Yize ethi ulivulile icala, kodwa uthe usalinde ukuthunyelelwa inombolo yalo.