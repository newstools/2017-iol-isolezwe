IYASHUBA ingxabano phakathi kweMeya eMkhandlwini weTheku, uNkk Zandile Gumede, neNhloko oPhikweni lwamaPaki nezokuNgcebeleka, uMnuz Thembinkosi Ngcobo, ngemuva kokuthi uNgcobo egxeke okhulumela uNkk Gumede emsola ngokuziphathisa okwenkabi.UNgcobo, izolo uthumele i-email emithonjeni yabezindaba ezwakalisa ukuphoxeka ngokuphawula kukaMnuz Mthunzi Gumede kwabezindaba odabeni lwakhe. Ngiphoxekile ngokuphawula kokhulumela imeya, uMnuz Mthunzi Gumede, ezindabeni eziphume kwiSolezwe neThe Mercury, kusho uNgcobo.Uthe uGumede akakhulumeli uMasipala weTheku kodwa ukhulumela imeya kuphela kodwa kulokhu kubukeka sengathi uyagxamalaza. Okwesibili ngiyabuhlonipha ubuholi bemenenja yomkhandlu, ngibona kufanele ngiziphathe kahle ikakhulukazi kulesi sikhathi. Okungiphazamisayo yisenzo esikhombisa ubunkabi esitatimendeni esiphuma ehhovisi okufanele ngabe likhulu emkhandlwini wethu, kusho uNgcobo.Uthe uzoma esinqumeni sakhe sokungabe esakhuluma ngalolu daba.Ethintwa uGumede izolo uthe ngeke aphawule ngalolu daba.Ukungaboni ngasolinye phakathi kukaNgcobo noNkk Gumede kuhlale obala ngemuva kokuhoxiswa kwengqungquthela yokubuyisana obekumele iqale ngoMsombuluko.Isolezwe lithole ngemithombo yalo ukuthi isizathu esidale ukuthi kuhoxiswe ingqungquthela ukuthi izikhulu zomkhandlu ze-ANC bezifuna kufakwe uDkt Nkosazana Dlamini Zuma ohlelweni uNgcobo washaya phansi ngonyawo wathi ngeke kulunge ngoba isikhathi asisekho. Sesisitholile isizathu sokuhoxiswa kwengqungquthela. Kuthiwa igenge ye-ANC ibifuna kufakwe uDlamini Zuma ohlelweni, uNgcobo wanqaba wathi akasakwazi ukushintsha uhlelo, kusho umthombo.Inhloko yezokuXhumana kuMasipala weTheku ithe sebekhiphe izitatimende ezimbili kulolu daba akusekho abazokuphawula.Esitatimendeni esithunyelelwe abezindaba nguNobhala we-ANC eThekwini, uMnuz Bheki Ntuli uthe bayezwa ngomsindo mayelana nesinqumo seTheku sokuhoxisa ingqungquthela.Khonamanjalo kuphinde kwabhuntsha omunye umcimbi wokwethula ngokusemthethweni umcimbi i-Essence Festival ozokuba namuhla. Kulo mcimbi bekulindeleke ukuthi kwethulwe amaciko azomela alakuleli emcimbini obuzoba seNew Orleans abezofulathela elakuleli ngesonto elizayo.NgokweKhaya PR, ebihlela umcimbi, batshelwe ukuthi ubhuntshile ngoba amanye amaciko ahambayo awekho. UMasipala weTheku ucele ukuthi kuthunyelwe i-email ukuze uphendule ngodaba lomcimbi.