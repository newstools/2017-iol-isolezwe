USOLA ubudedengu besibhedlela sasoSindisweni umndeni wowesifazane waseParkgate, eVerulam, oshone ebeletha kwasinda ingane. Umndeni kaPhindile Cele (18), obenza unyaka wesibili ezifundweni zobuthishela, ufuna izimpendulo emuva kokushona kwakhe ebeletha esibhedlela. Umndeni uthi isibhedlela sesishona ezintangeni ngokuholele ekufeni kwakhe. Okhulumela uMnyango wezeMpilo eKZN, uMnuz Sam Mkhwanazi udlulise amazwi enduduzo emndenini. Uthe bekungelula ukuthi isibhedlela sicacise ngokuholele ekushoneni kwakhe ngoba ibingakabuyi imiphumela yokuhlolwa kwesidumbu. Uthe abaphathi besibhedlela bahlangane kabili nomndeni futhi basazimisele ukuhlangana nawo uma usafisa ukucaciseleka. Unina omncane, uNksz Nonkululeko Mbatha (36) uthe uPhindile uye esibhedlela ngoMsombuluko odlule esikwa. Uthe usikwe kusuka ngehora lesithathu ekuseni waze wabeletha ngehora lesithupha ntambama. Ubehambe ephila kuyikhona nje ukuthi useyasikwa. Esibhedlela bafike bathi ingane isekude ukufika, ntambama wabeletha ingane yentombazane, kusho uNksz Mbatha. Uthe kudlule isikhashana kwathiwa uPhindile wopha ngokweqile. UNksz Mbatha uthe abahlengikazi babatshele ukuthi kunodokotela oyedwa omatasa nesinye isiguli naso esasisesimweni esibucayi. Uthe uze waphuthunyiswa egunjini labahlinzwayo bathola udokotela owazama ukumsiza kodwa wangasinda. Kusolwa ukuthi kukhona okwaqhuma ngoba wabeletha ingane enesisindo esiwu-3,9 kg.UNksz Mbatha uthe sebeye kaningi esibhedlela beyocela incazelo kodwa babatshela ukuthi into eyenzekile iyicala nokuthi akufanele engabe yenzekile.Uthe okubaphatha kabi wukuthi batshelwa izinto ezingafani kanti babone enesibazi esiphongweni ngesikhathi bemthatha emakhazeni. Kubuhlungu ukuthi ugcine eshonile ebe ebelethele esibhedlela. Asiqondi ukuthi yini eyenze bahluleka wukumsiza. Okunye okusiphathe kabi wukuthi udokotela esikhulume naye uthe umhlengikazi owayembelethisa uthe wambelethisa wase edlulela kwezinye iziguli. Wamshiya kanjani esesimweni esingesihle, kusho uNksz Mbatha. Okhulumela amaphoyisa KwaZulu-Natal uLt Col Thulani Zwane uthe amaphoyisa avule idokodo emuva kokushona kukaPhindile ebeletha. Uthe amaphoyisa asaphenya.