UMnyango wezeMpilo KwaZulu-Natal ubhekene nesimo esinqala sokulwa nezifo ezibhebhetheka ngesivinini ezithathelanayo nezingathelelani. Lokhu kwenzeka esikhathini lapho umnotho wezwe nowomhlaba jikelele untengantenga. Uhulumeni ucaza imali enganele ukubhekela izidingo zomphakathi ezahlukene ukuze imiphakathi isizakale ikakhulakazi entulayo ehlala ezindaweni zasemakhaya neziqaqele amadolobha. Phezu kwezinkinga umnyango obhekene nazo, zangaphakathi nezingaphezu kwamandla awo, inkulu impumelelo ebonakalayo ekulweni nezifo ngenxa yokusebenza ngokuzikhandla nokuzinikela kwabasebenzi.Lokhu kugqame emasontweni ambalwa edlule lapho uMnyango wezeMpilo KwaZulu-Natal ube nomcimbi waminyaka yonke wokuklomelisa abasebenzi bezempilo abavelele. Lokhu kube yisikhumbuzo sokuthi maningi amaqhawe asebenza ngokuzikhandla ukusindisa impilo yabantu ezimeni ezibucayi emikhakheni yezempilo ehlukene. Yebo zikhona izingqinamba umnyango obhekene nazo kodwa sifisa ukuqinisa umphakathi idolo ngokuthi sizimisele ukuzixazulula ukuze siqhubeke nomsebenzi wethu obalulekile wokulwa nezifo, silwe nobubha sinike abantu ithemba.Siyakubonga ukungenelela kukaNdunankulu uMnuz Willies Mchunu noMnyango wezeZimali esifundazweni oholwa wuNksz Belinda Scott abasilekelela ukuze sixazulule izingqinamba ezimayelana nokuntuleka kwemali, ubuchwepheshe emikhakheni ethile kubasebenzi nokwenganyelwa kwezinkontilaka zokuthenga izinsiza zokusebenza, kubandakanya nemishini yezobuchwepheshe esiza ngokulwa nokubhebhetheka kwesifo somdlavuza.Njengoba eshilo uMacingwane, izingqinamba ezibhekene noMnyango wethu ziyingxubevange. Nakuba ezinye ziphathelene nezinto zangaphakathi emnyangweni, umnyombo wezinye ungaphezu kwethu futhi ziyizinkinga ezibhekene nezwe lonke jikelele.Lapha singabala isimo somnotho esintengayo, izinga eliphezulu lokuntuleka kwemisebenzi, ukubiza kwempilo nokwehla nokwenyuka kwamandla erandi. Lokhu kuba nomthelela ongemuhle ikakhulu entengweni yemithi neyemishini eyizinsiza zezempilo. Njengoba isimo somnotho sizwela kuwonkewonke kuyiqiniso ukuthi kunabantu abebene-medical aid phambilini kodwa asebephoqeka ukuba basebenzise izikhungo zezempilo zikahulumeni.Ukuphumelela kwemikhankaso yethu yokuqwashisa ngesifo somdlavuza ngaphansi kohlelo lukaPhila Ma kuholele ekutheni baphume ngobuningi babo abesifazane beyohlolwa isifo somdlavuza. Lokhu kungesinye sezizathu zobuningi babantu abadinga ukusizwa wodokotela abelapha lesi sifo kanye nemishini abayisebenzisayo ukwenza lokhu. Zingaphezu kwesigamu izakhamuzi zakulesi sifundazwe (54%) ezihlala ezindaweni zasemakhaya kanti bangaphezu kuka-10% abantu abakhelene namadolobha abahlala ezindaweni ezingathuthukile (njengasemijondolo). Uma lokhu kuqhathaniswa nengcindezi yokwanda nokubhebhetheka kwezifo, kwenza umsebenzi wokuhlinzeka le miphakathi ngezinsiza ungabi lula. Lokhu kufaka ingcindezi kwisabelomali esivele singenele, kwenze kube nzima ukubhekana nomthwalo wezifo ezibhekene neNingizimu Afrika okubalwa kuzo isifo sofuba nesandulela ngculazi, izifo zamahlalakhona, ukushona komama abakhulelwe nabantwana babo nezehlakalo zokulimala kwabantu ngenxa yodlame nasemigwaqweni.Yingakho sibonga ukubambisana okukhona phakathi kwethu noMnyango wezeziMali. Ezinye zezisombululo esezimenyezelwe wuNdunankulu yilezi: Kuzotholwa izindlela zokukhuliswa kwesabelomali sezempilo nendlela okuqashwa ngayo abantu ukuze kuqashwe odokotela, okubalwa kubo ochwepheshe abelapha isifo esixakile somdlavuza Isimo sokungalungiswa ngokushesha kwemishini eyizinsiza zezempilo (okubandakanya neyesifo somdlavuza). Njengoba sekungenelele uMnyango wezeziMali sigxile ekutholeni izindlela zokuqinisekisa ukuthi uma kuthengwa imishini yezempilo, izinkontileka zibandakanya nokukhandwa kwayo ngokushesha. UMnyango wezeziMali uzobhekisisa wonke amathenda, nalawo avuselelwa inyanga nenyanga, ukuze kuqinisekiswe ukuthi umsebenzi uqhutshwa ngendlela efanele nesemthethweni. Kulindeleke ukuthi irejista yamathenda ibe isiqediwe ekupheleni kuka-Agasti bese kuthi imisebenzi yamathenda ebisamile yonke ibe isiqhubeka ngendlela efanele ngoJanuwari 2018 UMnyango wezeziMali uzoqinisa izitilobho ukuze kuvaleke zonke izintuba ekuphathweni kwemali. Lokhu kubandakanya ukujutshwa kwabasebenzi abanamava abaqhamuka ezinhlakeni ezehlukene abazosebenza ukulungisa isimo nokuzothatha izinyanga eziyisishiyagalombili. Lapho kunesidingo kuzoqeqeshwa abasebenzi boMnyango wezeMpilo ukuze babe sezingeni elifanelekile Sizotholakala isisombululo sobuchwepheshe bokubhekana nokusebenza koMnyango wezeMpilo nenkampani yokuhlolwa kwegazi iNational Health Laboratory Services ukuze kuphele ukuphindaphindeka komsebenzi nokuyinto echitha isikhathi. Kuzoqashwa ngokugcwele iNhloko yoDokotela abelapha isifo somdlavuza esibhedlela iGrey s eMgungundlovu. Konke lokhu kungenelela kulindeleke ukuba kusithuthukise kakhulu isimo somsebenzi wezempilo.Siwuhulumeni sifisa ukubonga bonke odokotela abelapha umdlavuza abaqhamuka ezikhungweni zezempilo ezizimele asebezinikele ukuzosebenza ezikhungweni zethu ukuze kuhlengwe impilo yeziguli.Sifisa nokubonga ngokukhethekile abakwa-Rainbow Oncologists kanye nabahlengikazi abaqeqeshiwe kwi-chemotherapy asebevumile ukusebenza emitholampilo ebhekene nempilo yabesifazane (Obstetrics and Gynaecology).Situsa abasebenzi bezempilo kuzo zonke izinkalo abasebenza ngokuzikhandla ngaphansi kwezimo ezibucayi ukuhlenga impilo yabantu bakithi. Siyababonga ngokufeza umsebenzi kahulumeni wokuzibophezela ekuhlinzekeni umphakathi ngezinsiza zezempilo ezisezingeni.