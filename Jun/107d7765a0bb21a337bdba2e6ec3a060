NJENGOBA sesibuyekeziwe isinqumo sokuvimba abezindaba ngokubika ngecala likaMnuz Sandile Mantsoe ngoLwesihlanu, sekuvele izinsolo zokuthi uNksz Karabo Mokoena ubulawe ngenhloso yokuqeda amashwa esoka lakhe. UMantsoe usolwa ngecala lokubulala intombi yakhe ngemuva kokunyamalala ngo-Ephreli 28, okwasusa inkulumo kuzwelonke ngokuhlukunyezwa kwabantu besifazane.Phambilini umphenyi wecala uCaptain Phillip Radebe unxuse ukuthi ubufakazi obuqinile bombuso kungabikwa ngabo.Ngokusho kukaRadebe, uMantsoe wabonakala engena kubo eSandton Skye Apartments noNksz Mokoena, okuyilapho agcina ukubonakala khona ephila.URadebe uveze ukuthi ngemuva kokubopha uMantsoe wavuma ukuthi umbulele wamyisa ehlathini lapho afika wamgaxa ithayi wamshisa.Uthe ngesikhathi beqala ukuthandana uMantsoe wamnxusa ukuthi bahlanganise amagazi abo ukuze babe munye nokuqinisekisa ukuthi ibhizinisi lakhe lokuhweba liba yimpumelelo. Ibhizinisi likamsolwa lase lingasahambi kahle ngemuva kokuhlukana kwabo, okwenza ukuthi ambulale, kusho uRadebe.Kepha encwadini efungelwe kaMantsoe uyiphikile eyokuthi wambulala ngenhloso yokukhipha ibhadi kodwa wathi wamthola eseshonile endlini yakhe, okwenza ukuthi ashise isidumbu sakhe ngoba esaba ukuthi kuzosolwa yena.Isicelo sebheyili kaMantoe siyaqhubeka ngoJuni 30.