USEKUBHACENI owesifazane othi wadlwengulwa umfundisi ayekade ecele kuye usizo esontweni ngoba ehluphekile. Lo wesifazane esingeke silidalule igama lakhe, ungowaseTamboville e-Eastwood eMgungundlovu.Ekhuluma naleli phephandaba endaweni abhace kuyo, uthe uze waphoqeleka ukuthi aphinde avulele lo mfundisi icala okwesibili emva kokuthi icala lokuqala amvulela lona, linyathelwe ngendlela angayiqondi.Usola amaphoyisa abesingethe lolu daba ngokungabi nalo iqiniso ngoba engabangani balo mfundisi.Ngokusho kwalo wesifazane, lo mfundisi wamdlwengula ephindelela emncikisela ngokuthi udla esontweni, nokuthi uhlala mahhala kulona.Uthe waqala ngokuthi uma efikile emlethela ukudla umfundisi, ampantse izinqe, aphinde amphulule namabele.Uthe wayehlale emtshela umfundisi ukuthi akakuthandi akwenzayo ngoba umthatha njengoyise kodwa aqhubeke akwenze ngenkani. Ngelinye ilanga wafika wenza lokho ajwayele ukukwenza, ngathi ngiyakhuluma wangishova embhedeni wangidlwengula, ezikhalela.Uthe emva kwalokho umfundisi wamtshela ukuthi ibandla lithe akasadingeki ukuthi ahlale endaweni ayecele kuyo usizo.Uveze ukuthi kwadingeka aqale phansi futhi afune usizo kwenye indawo.Uthe ubaleke endaweni abehlala kuyo ngenxa yokuthi kusuke kwafika abantu angabazi naye abangamazi babuza kuye ukuthi bafuna yena.Uthe bamtshele ukuthi bathunyiwe ukuthi bazosebenza kulona wesifazane abathunywe kuyena. Ngibone ukuthi ngingabe ngisapholisa maseko ngithuthe kule ndawo ngoba ngibonile okulandela ngizobulawa. Bashilo ukuthi abamfunayo kuthiwe uhlala ngalapho engingakhona. Uthe uzizwa ayekelelwe kakhulu umthetho ngoba uphenyo lwamaphoyisa nasecaleni ayelivule ekuqaleni aluhambanga kahle. Ngibonile ukuthi ngingafa noma nini uma ngingaqhubeka nokuhlala kuleya ndawo ebengikuyo, echaza.Okhulumela amaphoyisa KwaZulu-Natal uCol Thulani Zwane uthe kunecala lokudlwengula elivulwe owesifazane oneminyaka engu-29 ngumsolwa ongaziwa.Ngesikhathi sokuloba uthe bekungakaboshwa muntu kanti namaphoyisa abesaphenya.