USHAYA amakhala umndeni wephoyisa okuthiwa lidubuleke ngephutha uzakwabo besemsebenzini, ngesonto eledlule.UMnuz Thabani Zuke onguyise kaConstable Siphesihle Zuke (29) wakwa-P KwaMashu okuthiwa ushone ngemuva kwamahora ambalwa engeniswe esibhedlela Entabeni ngoLwesine ngemuva kokudubuleka esiswini, uthe kukhona okushaya amanzi ngokufa kwendodana yakhe. Kuthiwa lesi sigameko senzeke ngesikhathi imoto ebihamba ithimba lamaphoyisa amane imile emgwaqweni uLancers ngaseBerea, eThekwini. UZuke uthe okushiwo ngamaphoyisa uma elandisa umndeni ngokwenzekile kushiya imibuzo futhi kuyashayisana. Ngesikhathi besilandisa ngokwenzekile ngemuva kwesigameko, bathe kube nowesifazane ogijime weza ngakubona ekhala ngothile omhlwithe isikhwama. Kuthiwa owesifazane ukhombe umsolwa. Iphoyisa ebeliseceleni kukaS phesihle (Constable Zuke) lidonse isibhamu lizama ukudubula umsolwa kodwa kwadubuleka indodana yami ngephutha, kusho uZuke.Uthe le ncazelo ibadide kakhulu ngoba akukho lapho beveza khona ukuthi umsolwa obekuthiwa kudutshulwa yena, ubeyingozi. Uveze ukuthi bathe besashaqiswa yilokho, kwavela enye incazelo ngesikhathi abombutho bezokhalisa umndeni. Kwincazelo yesibili sitshelwe ukuthi amaphoyisa amabili abehlile eyothenga ukudla. Ngesikhathi ebuya bacele umufi ukuthi azohlala ngemuva ukuze kudliwe. Imoto ebebehamba ngayo yiVeco inezihlalo ezibhekene ngemuva kwesihlalo somshayeli. Okunguyena odubulile uthi ubekhipha isibhamu ezama ukusibeka ngoba besimhlalisa kabi ngesikhathi belungiselela ukudla. Uthi akazange aqaphele ukuthi inhlamvu iphezulu kanti isibhamu sesizodubula ngephutha kulimale umufi obehleli ngaphesheya bebhekene naleli phoyisa, kuchaza uZuke.Uthe kusenzima ukukholwa yilezi zizathu. Uveze ukuthi phambilini indodana yakhe ike yakhononda ngethimba esebenza nalo, yaveza ukuthi lihlezi liyigxeka ngokusebenza ngokuthembeka. UConstable Zuke ubesebenzela uphiko lweTactical Response Team eThekwini. Ubesesebenze iminyaka engu-10 embuthweni wamaphoyisa.Kwenzeka konke nje lamaphoyisa kade esemsebenzini. Kuvela nokuthi iwona ahambise umufi esibhedlela kodwa ngemuva kwalokho izingcingo zawo kade sezivaliwe, engasatholakali.Okhulumela amaphoyisa esifundazweni uLt Colonel Zwane, usiqinisekisile isigameko. Kuvulwe icala lokubulala esiteshini samaphoyisa eDurban Central. Izimo eziholele ekudubulekeni kwephoyisa ziyaphenywa ngabophiko lwe-IPID (oluphenya amaphoyisa). 