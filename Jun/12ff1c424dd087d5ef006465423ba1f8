UKHATHAZEKILE umcwaningi mabhuku jikelele, uMnuz Kimi Makwetu ngokumoshwa kwemali komasipala baseNingizimu Afrika.Lezi zindaba zivele izolo ngesikhathi ethula umbiko wakhe wokusebenza kwemali komasipala abahlukahlukene kuleli. UMakwetu uveze ukuthi yi-Western Cape ehamba phambili ngemibiko yomasipala enganawo ugcobho njengoba bengu-80%, kulandela iKwaZulu-Natal ngo-18% kugcine i-Eastern Cape ngo-16%. IGauteng isona sodwa isifundazwe esingatholanga umbiko omubi kumcwaningi mabhuku njengoba kukhona eyokuphathwa kahle kwemali kodwa enezinto okumele zilungiswe. KwaZulu-Natal, uMasipala weTheku uhlulekile wukuba nombiko ongenagcobho njengoba uthole umbiko wezimali onezinto okufanele zilungiswe.UMakwetu ukhale ngokuthengwa kwempahla okungalawuleki kahle.UMasipala waseZululand nawo uthole umbiko onezikhalo zomcwaningi mabhuku emuva kokuthola imibiko emihle iminyaka emibili ilandelana.UMakwetu uthe abaseZululand abanayo indlela yokulawula imali esetshenziswa nsukuzonke yingakho bengawutholanga umbiko omuhle kulokhu.UMasipala waseMsunduzi usuke ekutholeni umbiko omuhle wathola omubi okhombisa ukuthi imali ayiphethwe kahle, alukho uhlelo lokulawula okwenzekayo. Uveze ukuthi omasipala abashintshwe imingcele abenzanga kahle ngoba izikhulu bezihluleka wukuza nezinhlelo eziqondile zokuphathwa kwemali nokuthengwa kwempahla. UMasipala waseNewcastle ubonise ukuthuthuka kwazise usuke ekutholeni umbiko omubi wathola omuhle kodwa okhombisa ukuthi kukhona okufanele kubhekwe kahle.Ilembe, uThungulu noMgungundlovu banconyiwe nguMakwetu ngokuthola umbiko ongenagcobho kusukela ngo-2013/2014.UMakwetu uphinde wancoma uMnyango weziMali, owezokuBusa ngokuBambisa nezoMdabu nehhovisi likaNdunankulu waKwaZulu-Natal ngokulekelela uMasipala waseNewcastle, Jozini, Hlabisa, Amajuba, uThukela nowaseMkhanyakude akade bethole imibiko emibi ngo-2013/2014 kodwa kulokhu abathole imibiko emihle enezinto okufanele zilungiswe. UMakwetu uveze ukuthi omasipala abangu-51, KwaZulu-Natal basebenzisa izinkampani ezizimele ukuba zenze umbiko wabo wezimali mokudla * -R158 million. Uthe lemali inyukile ngoba ngo-2014/2015 bekudla u-R117 million ukwenziwa kwamabhuku komasipala abangu-50.Uthe ukushintshwa kwabaholi, izingxabano emaqenjini epolitiki zenza kungaqoqwa kahle ubufakazi bokusebenza kwemali. Omasipala abahlanu okuwuThukela, uMkhanyakude, uMzinyathi, uMsunduzi noweTheku bamoshe * -R1.24 billion okwenziwa wukuthi kusetshenziswe imali engaphasiswanga nokuthi akulandelwanga imigomo yokuthenga impahla.UMasipala waseNewcastle, uMhlathuze, Ugu, uThukela ne-Harry Gwala basebenzise imali ngaphandle kokulandela imigomo ngenxa yokuhluleka wukubuyisa imali abakweletwa yona. Isomiso siveze ukuthi omasipala abanazo izinhlelo zokuvimba ukumosheka kwamanzi okwenza ukuthi kusetshenziswe imali budlabha uma abantu bengenawo amanzi.UMakwetu unxuse abaholi bomasipala ukuthi baqashe abantu abakuqeqeshelwe ukwenza imisebenzi yabo, kujeziswe abangawulandeli umthetho, kuhlukaniswe ipolitiki nokuphathwa komasipala, kuqeqeshwe amakhansela nabasebenzi ukuze imali iphathwe kahle.