IQEMBU eliphikisayo, i-Economic Freedom Fighters, lisola imnyango kahulumeni ngokupotshozela umndeni wakwaGupta izindlela ezithathwa umholi walo uMnuz Julius Malema. Lo mndeni kamuva nje usematheni ngemuva kokuvela kwama-email okuthiwa athinta wona nabaholi emnyangweni kahulumeni. I-EFF nayo isikhiphe isitatimende isola umndeni wakwaGupta ngokusebenzisa imnyango kahulumeni ukuthola imininingwano ngezindlela ezithathwa uMalema. &nbsp; Siyazi ukuthi umndeni wamaGupta unemininingwano ngezindlela ezithathwa umholi we-EFF ngokunjalo nenombolo kamazisi wakhe, kusho i-EFF esitatimendeni esiphume izolo. I-EFF ithe izindlela zikaMalema azikaze zidalulwe esidlangalaleni ngakho iyazi ukuthi kukhona abapotshozela abakwaGupta imininingwano ngalokhu. AbakwaGupta ngeke baphumelele ekutholeni ulwazi ngalokhu ngaphandle kosizo oluvela emnyangweni wezaseKhaya nasemnyangweni wezokuPhepha koMbuso. Nguhulumeni kahle kahle ompimpa uMalema, kusho i-EFF. &nbsp;Leli qembu lithe lizohambisa bonke ubufakazi elinalo kumseshi jikelele wezobunhloli. Khonamanjalo, umndeni wakwaGupta nendodana kamengameli uJacob Zuma bangase bavele phambi kwekomiti lasePhalamende uma sekuqala uphenyo ngezinsolo zokulawulwa koMbuso ngabantu abangekho kuhulumeni.