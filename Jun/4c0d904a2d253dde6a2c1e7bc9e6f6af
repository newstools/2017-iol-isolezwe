UNDUNANKULU waKwaZulu-Natal, uMnuz Willies Mchunu uthi akakasitholi isizathu sokuxosha uNgqongqoshe wezeMpilo, uDkt Sibongiseni Dhlomo yize kukhona abathi akaxoshwe.UMchunu utshele izintatheli ukuthi usesibhekisisile isimo sokuphazamiseka kokulashwa kweziguli ezinomdlavuza ngenxa yokufa kwemishini kodwa akakaboni kunesidingo sokuxosha uDhlomo. Angisithathanga kancane isikhalo sezinhlangano eziphikisayo. Sengisibheke ngeso elibucayi isimo kodwa akukho okuthi kufanele ngixoshe ungqongqoshe. Akukho akwenzile obekungahambisani nomsebenzi wakhe, kusho uMchunu.Izolo uMchunu, uDhlomo noNgqongqoshe wezeziMali esifundazweni uNkk Belinda Scott bathule uhlelo lokuxazulula inkinga yokwelashwa kweziguli ezinomdlavuza esiShayamthetho, eMgungundlovu.UMchunu ubekhuluma emuva kokuthi izinhlangano eziphikisayo zithe akaxoshe uDhlomo njengoba umbiko okhishwe yiSouth African Human Rights Commission (SAHRC), uthe umnyango kaDhlomo wahlukumeza amalungelo eziguli ngokungakusukumeli ukuxazulula inkinga yokuphazamiseka kokulashwa kweziguli ngenxa yokufa kwemishini. Kukholakala ukuthi lesi simo siholele ekufeni kwabantu isibalo sabo esingaziwa, belinde ukwelashwa. Kwafa imishini yase-Addington, iziguli zadluliselwa esibhedlela Inkosi Albert Luthuli Central nayo egcine isiba phansi kwengcindezi ngenxa yomthamo omkhulu weziguli, kwashiya nodokotela abelapha umdlavuza. UDhlomo uthe inkinga iqale ngesikhathi bengazwani nenkampani okwakuthengwe kuyo imishini, iTecmed. Uthe yayifuna ukukhokhelwa kabili ukuze ilungise imishini yize kwakunesivumelwano sokuthi izoyikhanda. Uvumile ukuthi kukhona odokotela abashiye ngenxa yokufa kwemishini.UNkk Scott uthe sekuphele iminyaka emibili besebenzisana noMnyango wezeMpilo ukuxazulula le nkinga. Uthe uMnyango wezeziMali uzongamela ezinye zezinhlelo zoMnyango wezeMpilo okubalwa kuzo ukukhishwa kwamathenda, ukuthengwa kwezinsiza kusebenza nokulungiswa kwazo. Uthe kunamathenda abathole ukuthi avuselelwa inyanga nenyanga nokubeka umnyango engcupheni yokudlala izinkampani eziwusebenzelayo. Konke lokhu kuzoshinthswa. Uthe ulethe abasebenzi boMnyango wezeziMali abanamava ukuthi bazosiza ukuze kuxazululwe izinkinga - kuzothi uma sekulungile babuyisele izintambo kowezeMpilo. UDhlomo uthe inkampani yaphesheya ekhiqiza le mishini iVarian sekuyiyo ezoyilungisa. Udalule nokuthi kukhona odokotela abazimele asebezibophezele ekubasizeni nokuthi kunabanye abaqeqeshelwa ukwelapha umdlavuza.Izinhlangano eziphikisayo zisine zadedelana zifakela uMchunu ingcindezi yokuthi axoshe uDhlomo. Ziphinde zasola uMchunu nethimba lakhe ngokuqhamuka nesisombululo sekonakele. UDkt Imran Keeka oyilungu le-DA esiShayamthetho ubuze uDhlomo nethimba lakhe ukuthi bebekuphi sonke lesi sikhathi ngoba izinkinga ngokulashwa komdlavuza kade zaqala. Uthe uDhlomo usola wonke umuntu ngaphandle kwakhe. UKeeka uthe bayabona ukuthi kukhona ozoba ngumhlatshelo eMnyangweni wezeMpilo ukuze kuvikelwe uDhlomo.UNksz Ncamisile Nkwanyana oyilungu lesiShayamthetho le-IFP, uthe i-ANC eKZN kufanele ikhethe phakathi kokusindisa impilo yabantu abanomdlavuza nokuvikela uDhlomo.