IMEYA kaMasipala weTheku, uNkk Zandile Gumede, isijube imeneja kamasipala ukuthi iphenye ngokuholele ekutheni kuhlehle ingqungquthela iSocial Cohesion ngomzuzu wokugcina, uma kunesidingo, kube khona abaqondiswa izigwegwe. Ingqungquthela, ebizoba eCoastlands Hotel, eMhlanga, ihlehliswe sekulindelwe ukuthi iqale izolo. Ngokwesitatimende esithunyelwe yihhovisi leMeya, kuvela ukuthi ikhathazekile ngokuhlehliswa kwayo. Akwamukelekile futhi kusiphathe kabi ukuthi abantu abebeze engqungqutheleni nezimenywa kuze kwadingeka ukuthi kutshelwe ngomzuzu wokugcina ukuthi ihlehlisiwe, kusho isitatimende.Siveza ukuthi isinqumo sokuyihlehlisa sathathwa ngoLwesine olwedlule, umbiko wadluliselwa kuSihlalo weCommunity Services Cluster, ukhansela uZama Sokhabase, owudlulisele kubahleli okungumnyango wezamaPaki, ezokuNgcebeleka namaSiko. Izizathu eziholele ekuhlehlisweni ngokwesitatimende:* Emva kokuba kube nenye ingqungquthela yalolu hlobo esigabeni sesifundazwe, ebikade iKwaMashu Christian Centre ekuqaleni kwenyanga, kuthathwe isinqumo sokuthi omasipala kumele balandele umyalelo ngokwezinqumo zesifundazwe.* Idolobha kudingeke ukuthi libuyekeze ingqungquthela ukubhekelela izinqumo ezithathiwe ukuze kube noshintsho olufanele* Ngemuva kokuthi sekubuyekezwe iziphakamiso zengqungquthela yesifundazwe, kwakumele kuphindelwe kubantu balapho yayizoba khona. Usihlalo wayazi kahle ukuthi ikomiti belifuna ukuthi ibe sendaweni ehlukile ezomumatha abantu abaningi, esondelene nabantu hhayi ihhotela. Phezu kokuthi usihlalo uSokhabase, uMnuz Nzuza nephini lakhe, uDkt Musa Gumede, bezibekile izizathu zokuhlehliswa kwengqungquthela kuThembinkosi Ngcobo, oyiNhloko yezemaPaki, ezokuNgcebeleka nezamaSiko kodwa isitatimende sithe okwenzekile akwamukelekile.UNgcobo uyakuchitha ukuthi waziswe ngesonto eledlule, uthe waziswe ngomqhafazo izolo ekuseni ukuthi kumele ingqungquthela ihlehle. UMholi weKhokhasi yeDA eThekwini, uMnuz Zwakele Mncwango, uthe abanandaba nesizathu sokubhuntsha kwengqungquthela kodwa kumele kube khona ozokhokha imali esebenzile. Uthe bafuna ukwazi ukuthi yimalini ebisisetshenzisiwe ku-R2.1million obuhlelelwe yona.