AKAKHOLWA ukuthi ngabe usaphila owesifazane (26) waseNewcastle ophoqeleke ukuthi alashelwe ezikhungweni zezempilo ezizimele emuva kokulindiswa inyanga ukuze ahlolelwe umdlavuza ngenxa yokuphuka komshini kwesinye sezibhedlela eziphansi koMnyango wezeMpilo KwaZulu-Natal.UNksz Phelelisile Shabalala, waseMadadeni, ubeneminyaka engu-23 ngesikhathi ethola ukuthi unomdlavuza ovame ukuhlasela ungwengwezi noketshezi lwamalunga owaziwa nge-synovial sarcoma ngo-Octoba 2014. Uthole esikhungweni esizimele ukuthi unalesi sifo eMediclinic eNewcastle emuva kokuthi elindiswe inyanga ukuhlolelwa umdlavuza ngenxa yokwephuka komshini wokuhlola iCT Scanner esibhedlela saseMadadeni ngo-Agasti ngonyaka ofanayo.UNksz Shabalala umilwe yiqhubu eduze kwalapho okuhlangana khona ithanga nesingezansi ngo-2013 wazitshela ukuthi yinto ezoziphelela.Uye kudokotela ozimele eyothola ukuthi lidalwa yini kodwa wathola ukuthi ukhulelwe kwangacaca ukuthi iqhubu lidalwa yini. Udokotela wamnika ama-antibiotics ngethemba lokuthi azoliqeda kodwa langaphela. Ngenxa yokuthi wayengenayo i-medical aid uye esibhedlela saseMadadeni ngo-Okthoba 2013 ngenhloso yokuhlola ukuthi lidalwa yini leli qhubu elaliqhubeka likhula. Nasesibhedlela banginika ama-antibiotics. Ngokuqhubeka kwesikhathi bathatha uketshezi olwaluphuma kulona baluhlola kodwa bangathola lutho. Bangitshela ukuthi kufanele ngifakwe emshinini wokuhlola i-CT Scanner ukuze kuvele ukuthi akuwona yini umdlavuza, kusho uNksz Shabalala.Bamcebisa ukuthi abuye uma esebelethile ngoba besabela ubungozi enganeni.Ubelethe ngoJuni 2014 wabuyela esibhedlela ngo-Agasti nokuyilapho ethole ukuthi umshini wokuhlola ufile. Ngitshelwe ukuthi angibuyele ekhaya bese ngifona ukuthola ukuthi awukalungi yini. Ngangifona nsuku zonke ngithole impendulo efanayo - kuthiwe umshini awukalungi. Kuze kwaphela inyanga ngitshelwa into eyodwa. Umama ugcine ethi kungcono angibuyisele kwi-medical aid ngoba ethi isikhathi sizoze sihambe kakhulu kwenzeke umonakalo omkhulu kunalowo owawukhona. Angikholwa ukuthi ngabe ngisaphila ukube akazange asithathe, kusho uNksz Shabalala. Ukhuluma lokhu nje kusanda kuphuma umbiko weSouth African Human Rights Commission (SAHRC) ngokufa kwemishini yokwelapha umdlavuza ezibhedlela zikahulumeni okubalwa kuzo i-Addington, eThekwini. Uthe akahambi izikhungo ezizimele ngoba umndeni wakhe unemali kodwa unina wathi uyosebenzisa lokhu anakho ukuqinisekisa ukuthi uthola usizo lwezempilo aludingayo.Ekhuluma ngomdlavuza omhlasele uNksz Shabalala uthe kumsizile ukwesekwa ngumndeni wakhe, izihlobo, nabangani.Uthe odokotela basisusa isimila waqala nohlelo lokuwelapha, i-chemotherapy, kwangathi umdlavuza usuphelile kodwa waphinde wanesinye isimila lapho ayehlinzwe khona. Ugcine esenqunywa umlenze ngenxa yokusabalala kwawo. Usanda kuthola ukuthi umdlavuza usuphinde wabuya - usehlinziwe. Kungekudala uzophinde aqale uhlelo lokuwushisa kodwa uthe akalilahlile ithemba. Ngesikhathi ngitshelwa ukuthi umlenze unqunyiwe ngaba nokwamukela ngabonga ukuthi ngiyaphila. Ngacabanga ukuthi kunabantu abangasekho emhlabeni ngenxa yomdlavuza. Ngazitshela ukuthi indodana yami ngizoyikhulisa njengoba kwenza abanye omama. Ngazitshela ukuthi ngifuna ukuphila impilo yami ngokuphelele ngingazidabukeli ngenxa yesimo sami, kusho uNksz Shabalala.Okhulumela uMnyango wezeMpilo KwaZulu-Natal, uMnuz Sam Mkhwanazi, uthe ngeke baphawule ngodaba lukaNksz Shabalala ngoba ulashwa esikhungweni esizimele.