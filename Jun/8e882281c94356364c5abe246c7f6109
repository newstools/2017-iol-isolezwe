UDIDEKILE umndeni wowesifazane (69) waseBhamshela, ngaphandle kwasoThongathi, odutshulwe emzini wakhe washona ngoba esolwa ngokuthakatha. UNkk Qhikiza Ndlovu udutshulwe esekamelweni lakhe lokulala ngoLwesithathu ebusuku. Kuthiwa bekunabathile emphakathini abebemsola ngokuhambahamba. Umthombo osondelene nodaba uthe umufi bekunomuzi angangeni kuwo endaweni ngenxa yokuthi abakhona bebemsola ngokuba nesandla ekushoneni kwengane nenkosikazi yakhona abagula ngaphambi kokuthi bashone. Indodakazi yakhe, uNksz Thembisile Ndlovu (37), ithe basadidekile ngokubehlele. Bengikhona ekhaya kodwa ngikwenye indlu. Ngizwe kuqhuma isibhamu kaningi ngasekamelweni likamama. Ngiphuthumile ngafika endlini kumnyama ngenxa yomsizi wenhlamvu. Ngifice umama edubulekile, kusho uNksz Ndlovu. Uthe unina ukhulume amazwi amabili wabe esethula. Umama uvele wathi umfana usengidubulile, nisale kahle zingane zami, ngiyanithanda, kusho uNksz Ndlovu. Uthe konke lokhu kwenzeke phambi kwabazukulu bakamufi abane. Omunye umzukulu oneminyaka eyisikhombisa uqonde kumama wamthinta intamo ezama ukumvusa. Izingane zibone lukhulu ugogo wazo eshonela phambi kwazo, kusho uNksz Ndlovu. Uthe kumanje bayabamba bayayeka ngoba unina ubondla ekhaya ngemali yesibonelelo sikahulumeni. Asazi ukuthi sizomngcwaba kanjani ngoba besidla imali yempesheni yakhe umama. Nathi sizitholela imali yeqolo. Inkosi isiyobona ngoba kasinalutho, kusho uNksz Ndlovu. Uthe akazi lutho ngezinsolo zokusolwa kukanina ngokuloya.Okhulumela amaphoyisa KwaZulu-Natal, * -Lt Colonel Thulani Zwane, uthe bavule icala lokubulala. Imbangela yokubulawa kowesifazane ayaziwa. Udutshulwe esemzini. Kusaphenywa, akekho oboshiwe, kusho uZwane. Amaphoyisa acele ongaba nolwazi ngokubulawa kukaNkk Ndlovu ukuba ashayele inombolo yamahhala yokubika ubugebengu ethi: 08600 10111.