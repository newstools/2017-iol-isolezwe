UMBIKO woPhiko oluphenya amacala enziwe amaphoyisa, i-Independent Police Investigative Directorate (Ipid), ukhombisa ukuthi senyukile isibalo sabantu abashona ngesandla samaphoyisa.Umbiko we-Ipid, okuzoxoxwa kabanzi ngawo ekomitini lamaphoyisa ePhalamende kusasa, ukhombisa nokuthi amacala enziwe amaphoyisa enyukile. Umbiko uveza ukuthi bangu-159 abantu abashonile ngenxa yezenzo zamaphoyisa nyakenye kanti kulo nyaka bangu-207.Kuvela ukuthi yisifundazwe iGauteng esinesibalo esiphezulu sabantu abashona ngenxa yesihluku samaphoyisa.EGauteng kuthiwa bangu-59, abantu abashone ngenxa yesihluku samaphoyisa kulo nyaka uma kuqhathaniswa no-45 wanyakenye.IGauteng ilandelwa yisifundazwe iKwaZulu-Natal esinabantu abangu 51 abashone bebulawa amaphoyisa kulo nyaka uma kuqhathaniswa no-48 wangonyaka odlule. Isifundazwe iFree State sinabantu abangu 42 abashonile kulo nyaka kusuka ku-20 wangonyaka odlule.E-Western Cape kuthiwa bangu- 20 abantu abashone ngenxa yamaphoyisa kulo nyaka kanti ngonyaka odlule bebengu-17.EMpumalanga bangu 12 kulo nyaka uma kuqhathaniswa no- 10 wanyakenye. ENorth West bahlanu abashonile kulo nyaka kanti bebeyisithupha nyakenye. ENorthern Cape bane kulo nyaka uma kuqhathaniswa nabayisithupha nyakenye.Uma kubhekwa amacala okudlwengula, kubikwe amacala angu-51 athinta amaphoyisa.Amacala okudlwengula athinta amaphoyisa asemsebenzini nangekho emsebenzini. IGauteng inesibalo esiphezulu samaphoyisa athinteka emacaleni okudlwengula njengoba kubikwe amacala angu-15. Kulandela iWestern Cape ngamacala angu-10, iKwaZulu-Natal ne-Eastern Cape balandela ngamacala ayisikhombisa kuthi eFree State naseMpumalanga kube namacala amathathu. ENorthern Cape neNorth West kuvulwe icala elilodwa isifundazwe ngasinye.