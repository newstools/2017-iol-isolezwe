USOLWAZI wesikhungo saseDurban University of Technology (DUT), esisiza abahaqwe yiwunga, uthi akumele umphakathi ubabize ngamaPhara. USolwazi Monique Marks ohola umkhankaso iSupport Don t Punish e-Urban Futures Centre eMbilo eThekwini, uthe ukubabiza ngamaPhara kuwukubakhipha inyumbazana nokubacwasa. Ukubabiza ngamaPhara akuyiqedi inkinga kodwa kubhebhezela uqhekeko emphakathini engabe kuliwa nesidakamizwa. Okumangazayo wukuthi laba abadla iwunga balichaza ngenye indlela igama lePhara. Bathi yiyona iwunga eyiPhara ngoba isebenza njengesilwane esincela igazi lomuntu (phecelezi i-parasite). USolwazi Marks uthe yize bengahambisani nokusetshenziswa kwezidakamizwa, babone ezinye izindlela zokujezisa zingeke zisize uma kungagxilwa ekusizeni abanezidakamizwa. Kwesinye isikhathi ijele alimakhi umuntu ngoba omunye uphuma khona abuyele ezidakamizweni. Usolwazi ukugcizelele ukuthi abafukameli izigebengu futhi abakhuthazi izidakamizwa, uthe inhloso wukuletha isisombuluko kule ngwadla. UMnuz Velile Mdletshe (19) waseLamontville, ungomunye wabasizwa yilesi sikhungo. Uthe ubeseneminyaka emithathu nezinyanga eziyisithupha ebhema iwunga. Uthe usenenyanga ejoyine isikhungo kodwa bekunzima esafika ngoba ubesabhema. Lo mkhankaso ozothatha izinyanga ezingu-18, uqalwe yiDUT ngo-Ephreli njengengxenye yezinhlelo zesikhungo zokusiza umphakathi. Khonamanjalo uMnuz Sithembiso Mlungwana waseMtubatuba, indodana yakhe ebidla izidakamizwa, unxuse umphakathi ukuthi uyeke ukubabiza ngamaPhara. Ubekhuluma engqungqutheleni yokulwa nezidakamizwa eThekwini, enxenxa umphakathi ukuthi weseke abadla izidakamizwa ngoba basangashintsha, ukubabiza ngamaPhara kwenza badlebeleke.