UMBIKO weSouth African Human Rights Commission (SAHRC) uthi uMnyango wezeMpilo KwaZulu-Natal kusafanele uchaze ngeziguli, isibalo sazo esingaziwa, ezife zilinde ukwelashelwa umdlavuza.Umbiko ucacisa ngezinkinga zokulashwa komdlavuza ezidalwe yinhlanganisela yezinto, okubalwa kuzo ukungasebenzi kwemishini yokuhlola nokwelapha umdlavuza nokushoda kodokotela abawelaphayo KwaZulu-Natal. Ukungasebenzi kwemishini kuholele ekushiyeni kodokotela abelapha umdlavuza. Umbiko uveza ukuthi uMnyango wezeMpilo e-KZN, oholwa nguNgqongqoshe uDkt Sibongiseni Dhlomo uhlukumeze amalungelo eziguli eziphethwe wumdlavuza.ISAHRC iphenye ngezinsolo zokulindiswa isikhathi eside kweziguli ezinomdlavuza zingalutholi usizo emuva kokuthi iDemocratic Alliance ifake isikhalo ngokuhlukumezeka kweziguli ezinomdlavuza eKZN.Uveza ukuthi iziguli ebezilashelwa esibhedlela saseThekwini i-Addington bese zilashelwa eNkosi Albert Luthuli Central (IALC) ngenxa yokungasebenzi kwemishini. Ithimba leSAHRC livakashele izibhedlela lathola ukuthi bekuphela isikhathi eside imishini iphukile. Bathole ukuthi iziguli zilinda izinyanga ezingaphezu kweziyisishiyagalolunye ukuze zelashwe kokunye ukwelashwa bekuphazanyiswa ngoba imishini idinga ukuyolungiswa.ISAHRC ithe umnyango kufanele uphendule ngokulindiswa kweziguli zingalutholi usizo nezibhedlela kufanele zilethe uhla lweziguli ezisadinga usizo noluveza ukuthi bangaki abashona belindile. Izolo iDA ithe ixoxa nabameli bayo ukuthola ukuthi ungathathelwa yini izinyathelo zomthetho uMnyango wezeMpilo ngokubeka kwawo impilo yabantu engcupheni. UDkt Imran Keeka oyilungu lesiShayamthetho leDA uthe bafuna kusungulwe ikomiti elikhethekile elizobheka okutholwe yiSAHRC. Kufanele ikomiti lihlanganise undunankulu wesifundazwe, ungqongqoshe wezempilo esifundazweni nabakhulumela amaqembu aphikisayo. Ikomiti lizoletha ushintsho okubalwa kulo ukucelwa kodokotela abayisipesheli asebathatha umhlalaphansi ukuthi babuye bazosiza kuze kube kulungiswa isimo. Uthe kufanele umnyango usebenzisane nanezikhungo ezizimele ukuqinisekisa ukuthi iziguli ziyelashwa. UKeeka uthe kade basho ukuthi uDhlomo kufanele ashiye kwesokuba nguNgqongqoshe wezeMpilo ngoba uhlulekile. Uthe kade bambikela ukuthi kufanele kulungiswe inkinga yokwelashwa komdlavuza. UNgqongqoshe nomnyango wakhe bavumela ukuthi iziguli ezinomdlavuza zishone zilinde ukwelashwa. Abenzanga lutho ukuvimba isimo esasesivelile, kusho uKeeka.UDhlomo uthe uzoyiphendula iSAHRC, ngeke akhulume ngezinsolo ezibekwa yiDA, okwamanje okubalulekile kuyena nomnyango wakhe ukuqinisekisa ukuthi abantu abanomdlavuza bayaluthola usizo. UMnyango wezeMpilo usanda kuveza ukuthi sewenze izinhlelo nezikhungo ezizimele ukuze zisize kwelashwe iziguli.Ihhovisi likaNdunankulu likhiphe isitatimende esithi bazowubheka umbiko weSAHRC, babheke neziphakamiso zawo zokuthi zingaxazululwa kanjani izinkinga zokulashwa kwabantu.