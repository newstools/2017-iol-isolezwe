SEKUNOVALO emphakathini waseShowe ngenxa yokwanda kwezigameko zokunyamalala kwezingane, ezinye ezitholakala sezibulewe. Abantu bakule ndawo banengebhe nje, ngeSonto kunyamalale uSibongakonke Mpungose (10) obefunda uGrade 4 KwaMondli Primary, okusolwa ukuthi uthunjwe khona emphakathini. Isidumbu sikaSibongakonke waseKing Dinuzulu sitholwe izolo emfuleni ngemuva kokutholwa kwezingubo zakhe osebeni lomfula. Kuthiwa wanyamalala kade eyodlala ibhola nabangani enkundleni yezemidlalo eseduze kwasekhaya. Ikhansela uMnuz Sanele Thango lithe isidumbu sitholwe ngamalungu omphakathi abebheka le ngane emihosheni, azithele phezu kwezingubo zayo osebeni lomfula. Uthe kubizwe amaphoyisa ophiko lwezinja, isidumbu satholwa phakathi emfuleni. Okudala uvalo emphakathini wukuthi esikhathini esingangenyanga sekunyamalale abafundi ababili abatholwe bebulewe khona eShowe. Ngenyanga edlule kwabulawa uLuyanda Nsele (15) owayefunda eGcwalulwazi High, owatholakala enamanxeba okugwazwa emuva kokunyamalala. NgoMeyi 6 kwatholakala isidumbu sikaMenzi Mthimkhulu obefunda eZwelithini High, owanyamalala eyodlala ibhola. Isidumbu sakhe satholwa emuva kwamasonto amabili ezimobeni.UNksz Ntombenhle Khunjulwayo ongunina kaSibongakonke onyamalele izolo ntambama uthe ubeselutholile ucingo lumazisa ngokutholakala kwendodana yakhe kodwa ubesaya lapho itholwe khona ngoba ubengekho eduze. Uveze ukuthi indodana yakhe yahamba ngeSonto ngabo-10 ekuseni iyodlala ibhola. Ubejwayele ukuyodlala nabangani bakhe kodwa akaze ahambe angabuyi. Abangani bakhe bathi wasuka kubona ngo-4 ntambama ethi usayophuza amanzi ekhaya, wangabe esabuya, kusho uNksz Khunjulwayo. Inkosi uThembinkosi Zulu ithe ithole ucingo ngokunyamalala kwengane, yazijuba namalungu omphakathi ukuthi ibe yingxenye yokuthungathwa kwayo. Ithe okubi wukuthi umphakathi usunukana wodwa njengoba abanye bese bephakamise ukuthi kungenwe imizi nemizi kuthungathwa ingane. Ngithole ukuthi abanye sebetshele amaphoyisa ngemizi okumele iseshwe, esengisaba ukuthi lokhu kuzodala inzondo. Nokho kuyacaca ukuthi kukhona ukuganga endaweni ngoba ngeke kusuke umuntu wakude engekho axhumene naye. Okhulumela amaphoyisa KwaZulu-Natal, uLieutenant-Colonel Thulani Zwane uqinisekisile ukuthi isidumbu sikaSibongakonke sitholwe izolo emfuleni uMlalazi. Siyaphenya kodwa sizolinda imiphumela yokuhlolwa kwesidumbu ezocacisa ukuthi ubulawe yini. 