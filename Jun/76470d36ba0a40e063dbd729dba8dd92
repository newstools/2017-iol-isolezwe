SEKUVELE ukuthi ubesenga ezimithiyo owesifazane oneminyaka engu-18 ovulele abokufika kuleli icala lokumthumba eVryheid. Owesifazane igama elingeke lidalulwe njengoba engakaboshwa kuvele ukuthi wayehlezi esokeni ngesikhathi athi wathunjwa ngaso. Isolezwe labhala udaba kwaboshwa abokufika kuleli ngokuthumba lo wesifazane, babuye badedelwa. Okhulumela amaphoyisa KwaZulu-Natal, uCaptain Nqobile Gwala, uthe emuva kokuthi abaphenyi becubungule icala kutholwe ukuthi ubekhuluma amanga aluhlaza lo wesifazane. Icala lokushushumbiswa kwabantu lavulwa eVryheid ngowesifazane owathi wathunjwa ngabantu ababili abangaziwa. Emuva kophenyo kwatholwa ukuthi lo wesifazane uqambe amanga. Kulindelwe ukuthi aboshwe noma yinini, kusho uGwala. Isolezwe libike ngodaba lwalowesifazane owanqaba ukuthi kudalulwe igama lakhe ephepheni.Wathi wayebuya esitolo ngesikhathi ethathwa yimoto iBantam eyayinabesilisa abathathu.Laba besilisa wathi bamthatha bamusa endaweni yakwaMachanca, eNquthu, nala afica khona abesifazane abangaphezu kweshumi.Waveza ukuthi laba besilisa bambiza bamkhulumisa kwenye yamakhamera abo bemdayisa komunye wesilisa owavuma ukumthenga ngo-R15 000.Eqhuba wathi wakwazi ukuphuma endlini ababevalelwe kuyo njengoba ayezohamba ebusuku aye kulona wesilisa adayiselwe yena eMaputo.Ngesikhathi efika ekhaya kubo ephuma ekuthunjweni wafica unina namaphoyisa okwaholela ekutheni avule icala.Ukuvula kwakhe icala kwaholela ekuboshweni kwabesilisa ababili base-Ethiopia.Laba besilisa Isolezwe lithole ngomthombo walo ukuthi badedelwa ngemuva kokungahlangani kobufakazi.Umthombo uthe, lo wesifazane wayehlezi esokeni, wayesaba ukusho ekhaya ukuthi uvelaphi wanquma ukuqamba amanga wathi ubethunjiwe. Ubedukile nangesonto eledlule, abazali bakhe bathuka bacabanga ukuthi kungenzeka ukuthi ukukhishwa kwalaba balisa kuholele ekutheni babuye bezomlanda ukuze bacishe ubufakazi, kuchaza umthombo.Uthe owesifazane ubuyile ekhaya wakhuluma amanye amanga nala bebone khona ukuthi kwasekuqaleni wayesenga ezimithiyo.Kuthiwa ugcine eshilo ukuthi wayesesokeni lakhe, wayesaba ukukhuluma iqiniso kubazali bakhe.