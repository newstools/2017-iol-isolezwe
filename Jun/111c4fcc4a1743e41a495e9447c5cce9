UMENGAMELI Jacob Zuma uthi eminyakeni emibili ezayo uzogqoka ama-avaloli namadadla alime ngoba uzobe esengumahlalela. UZuma usho lokhu ngesikhathi kwethulwa ngokusemthethweni uhlelo olubizwa nge-Radical Agrarian Socio Economic Transformation, eMorningside Stadium, eXobho izolo. Yize uZuma efike ngabo-15.45 ntambama kulo mcimbi oqale ngabo 11 ekuseni, abantu bamamukele ngemikikizo namakhwela. Utshele abantu ukuthi ubambezeleke emhlanganweni wesigungu esiphezulu se-ANC i-National Executive Council (NEC) obekudingidwa kuwo izinhlelo zengqungquthela kazwelonke zale nhlangano. Ngiyajabula ukuthi uhulumeni waKwaZulu-Natal wethula uhlelo lweRaset ngoba nami ngizoba ngumahlalela eminyakeni emibili ezayo ngizolima. Sengiwathengile ama-avaloli namadadla ngizolima. Ngeke basangibona laba abahlala bengibhekile ngisabathe ngiyakhwehlela sebeyasho ukuthi nangu uZuma ekhwehlela. Ngizobe sengifunda amaphepha ngizenza isicwicwicwi, kusho uZuma. Uthe iRaset yingqophamlando yohlelo oluzovulela abalimi abamnyama amathuba omnotho. Ungqongqoshe wezokuThuthukiswa koMnotho, ezokuVakasha neMvelo KwaZulu-Natal uMnuz Sihle Zikalala uthe umnotho waseNingizimu Afrika unentengo kaR8.5 trillion kodwa uphethwe ngabamhlophe. Abalimi abangaphansi kweRaset bazodayisa imikhiqizo yabo eminyangweni kahulumeni. Usihlalo webhodi lakwaMassmart uMnuz Kuseni Dlamini uthe banezitolo ezingu-414 eNingizimu Afrika kanti banezinye emazweni angu-14 e-Afrika.