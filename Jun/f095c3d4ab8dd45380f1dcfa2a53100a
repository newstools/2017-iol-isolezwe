KUSOLWA ukuntula umsebenzi njengembangela eholele ekutheni agcine ezibulele umlingisi owaduma elingisa indawo kaGunman emdlalweni iYizo Yizo.UJabu Christopher Kubheka, kuthiwa utholwe yinkosikazi yakhe emzini wabo eSoshanguve, ezilengisile esicabheni ngoMsombuluko ntambama. Umthombo okhulume neSolezwe, uthe uGunman bese kunesikhathi ekhala ngokuthi izinto azihambi kahle empilweni yakhe njengoba engasalingisi, nasemculweni kungahambi kahle. Kukhona i-albhamu abeseyikhiphile kodwa nakuyona kwangahamba kahle. Impilo yakhe ibisinzima futhi esho ukuthi ekulingiseni akusamhambeli kahle, kuchaza umthombo.Uthe babehlele naye ukuya kumaSama ngasekupheleni kwenyanga edlule kodwa wabatshela ngomzuzu wokugcina ukuthi ngeke esaphumelela. Sasizodlula simthathe kodwa wasitshela ukuthi akasahambi ngoba inhliziyo yakhe izophatheka kabi uma ebona abantu besebenza futhi abaculi bethola izindondo yena ekubeni izinto zingamhambeli kahle, kuchaza umthombo.Uthe ubesehlala ekhala ngobunzima bempilo njengoba ngisho ethola isikhala sokulingisa kweminye imidlalo, bekuba okwesikhashana.Okhulumela amaphoyisa aseGauteng uCaptain Mavela Masondo, uthe kuvulwe icala ngokutholakala kukaGunman ezilengisile emzini wakhe.Uthe kukholakala ukuthi uzilengisile kodwa basalinde imiphumela yokuhlolwa kwesidumbu. Ubesenomuzi wakhe, kubo kuseSoweto, besingakaxhumani nomndeni wakhe, kuchaza uMasondo.Umculi ophinde abonakale ezikhangisweni okukhona kuzo esikashokoledi iLunch Bar, uLebo Skhokho Mpewa ubebalisa kakhulu ngokushona kukaGunman esola indima abakuyo ngalesi sigameko.Komunye umbhalo awubhalile uthe bebezobonana naye ngosuku ashone ngalo njengoba yena eqopha kwiSibaya. Ngimthinte ekuseni ngimxoxela ngendawo engiyitholile emdlalweni Isibaya, wangibongela. Ngimbuze ukuthi ukuphi, wathi usekhaya. Ngithe kuye kumele sihlangane. Ngenxa yokuba matasa angikwazanga ukumthinta ngoba bengimatasa ngomsebenzi kodwa ngithe ngiqeda ngezithuba zo-7, ngathola ucingo luphuma komakhelwane bakhe bengazisa ukuthi usedlulile emhlabeni. Kodwa ukwenzeleni lokhu kimi, kusho uSkhokho.