IBHANGE loMbuso liphezu kwezinhlelo zokuchitha izincomo zoMvikeli woMphakathi u-Adv Busisiwe Mkhwebane. Leli bhange ngoLwesibili lithe izincomo zoMvikeli woMphakathi zokuguqula indlela yokusebenza kwalo ziphazamise amandla erandi ezimakethe. &nbsp; UMvikeli woMphakathi ubephakamise izindlela ibhange lombuso elingaguqulwa ngayo kulandela umbiko weCiex oveze ukuthi leli bhange namanje alikaze liqoqe izigidigidi zemali eyanikewa uBankorp (eyathengwa u-Absa) ngeminyaka yo-1985 kuya ku-1995. &nbsp;Phakathi kwezinguquko ezidalulwe u-Adv Mkhwebane, uthe ibhange loMbuso kumele lihoxe ekubhekeni izinga lamandla emali kuleli. Ibhange loMbuso kumele likhuthaze ukukhula komnotho okulinganayo, livikela isimo sezenhlalakahle emphakathini, kusho uMkhwebane. &nbsp;Liphendula uMvikeli woMphakathi ibhange loMbuso ngoLwesibili lishicilele isitatimende lathi uMkhwebane akanawo amandla okubayalela ngendlela yokusebenza. Uma kuphasiswa lokhu akucelayo ibhange lizobe liphucwe amandla okuvikela irandi, nendima eliyidlalayo yokugcina amanani omkhiqizo ephansi. Izincomo ezihlongozwayo zizoba nomphumela omubi futhi zizobeka engcupheni ukuzimela kweBhange, kusho abebhange loMbuso &nbsp;Baqhube bathi ngokuhamba kwesikhathi bazophendula okunye okuphakanyiswe uMvikeli woMphakathi. &nbsp;Khonamanjalo, ibhange u-Absa nalo lihambe phezu kwamazwi ebhange loMbuso lithi alihambisani nezincomo zoMvikeli woMphakathi. U-Adv Mkhwebane ngoLwesibili uthe u-Absa kumele uyikhokhe yonke imali eyaba yisiphiwo ka-R1.125 billion. &nbsp;