UMENGAMELI Jacob Zuma utshele amaqembu aphikisayo ePhalamende ukuthi akayi ndawo ngisho kungathiwa amalungu e-ANC mawavote ngokuyimfihlo.Ephendula imibuzo yamalungu ePhalamende uZuma utshele umholi we-DA uMnuz Mmusi Maimane ukuthi unguMengameli owakhethwa ngabantu baseNingizimu Afrika futhi ngeke akhishwe ngamalungu amaqembu aphikisayo. Ngikufanele ukuba nguMengameli wezwe futhi ngiwenza kahle umsebenzi wami. Ngabekwa yi-ANC okuyinhlangano evotelwa ngabantu baseNingizimu Afrika. Uma i-ANC icabanga ukuthi angifanele ukuba nguMengameli izongikhipha, okwamanje ayikakwenzi lokho futhi ngeke ngikhishwe ngamaqembu aphikisayo, kusho uZuma.Uveze ukuthi usebhekene namavoti ayisikhombisa amaqembu aphikisayo ethi awasabuthembi ubuholi bakhe.Uthe ngisho amaqembu aphikisayo angahamba aye enkantolo yoMthethoSisekelo ayofuna ukuthi kuvunywe ukuthi amalungu ephalamende avote ngokuyimfihlo.Inkantolo ithe isinqumo sokuthi amalungu ePhalamende angavota ngokuyimfihlo sisezandleni zikasomlomo wePhalamende uNkk Baleka Mbete. Asikho isidingo sokuthi kuvotwe ngokuyimfihlo ngoba sihlale sivota esidlangalaleni. Nizama ukuthola abantu abaningi ukuthi bahambisane nani, ngebhadi aninabo abantu, kusho uZuma ebhuqa amaqembu aphikisayo.Uthe i-ANC izobabuyisa omasipala abayilahlekele okhethweni luka-2019 ngoba abantu bazoyivotela ngobuningi bayo babone ukuthi benza iphutha ngokuvotela i-DA.UZuma akawuphendulanga umbuzo kaMnuz Willie Madisha oyilungu le-Congress of the People (Cope) obefuna ukwazi ukuthi ngabe sizolalelwa yini isicelo senhlangano yamabandla i-SA Council of Churches sokuthi kukhethwe uhulumeni omusha ngoba lona okhona usulahlekelwe yisimilo.UZuma uthe uma kukhona abathi uhulumeni ulahlekelwe yisimilo akusho ukuthi lowo ngumbono wabo bonke abantu baseNingizimu Afrika ngoba i-ANC ivotelwa ngabantu abaningi kusukela ngo-1994. Lokhu okushiwo nguMnuz Madisha kungumbono wabantu abaphikisana nohulumeni njengaye nje. Akusibo bonke abantu abacabanga ukuthi uhulumeni ulahlekelwe yisimilo, kusho uZumaMayelana namabhizinisi endodana yakhe nokuncikana nayo nomndeni wakwa-Gupta, uZuma uthe akufanele indodana yakhe ijeziswe ngoba izalwa nguMengameli kodwa kufanele iqhubeke nomsebenzi wayo njengabo bonke osomabhizinisi.Uthe ukubhalwa kwezindaba ezithinta umndeni wakwa-Gupta nokusebenzisana kwawo nohulumeni kusho ukuthi izwe likhululekile ngoba izinto ezinjena azibhalwa kwamanye amazwe. Uveze ukuthi akawazi ukuthi avelapho ama-e-mails akhombisa ubudlelwano bomndeni wakwa-Gupta nohulumeni futhi akazi nokuthi ayiqiniso kangakanani African News Agency (ANA)