BAPHILA ngokwesaba kuleli abathandana nabobulili obufanayo ngenxa yokucwaswa nokusatshiswa ngempilo abayiphilayo. Lokhu kuvele embikweni wocwaningo okhishwe ngoLwesihlanu eMgungundlovu oveze ukuthi zingu-55% izitabane ezesaba ukuhlukunyezwa. Lolu cwaningo oluhambisana neLove Not Hate Campaign lwenziwe yi-Out LGBT (Lesbian, Gay, Bisexual and Transgender) neNudge Insights and Analytics kubantu abangu-2 130. Ethula umbiko uNksz Lerato Phalakatshela oyiMenenja yeHate Crime uthe bangu-44% okukhulunywe nabo abavumile ukuthi sebeke bahlukunyezwa ngenxa yobulili babo eminyakeni emibili edlule. Kuyaqala ukuthi kube nalolu cwaningo kuzwelonke ukuze kutholakale ukuthi ngabe izitabane zikhululekile yini kuleli. Luveze ukuthi kudla lubi ukucwaswa ezikoleni nasemanyuvesi njengoba bengu-54% abafundi abaneminyaka engu-24 nangaphansi abakhale ngokungakhululeki. Kuvele ukuthi abanye abahlukunyezwayo abangu-88% abakaze bazibike izehlakalo emaphoyiseni. Baveze ukuthi okwenza bangawabikeli amaphoyisa wukuthi basaba ukuthi ngeke alusukumele udaba lwabo ngoba nawo ayacwasa. Okunye okuvezwe yilo mbiko wukuthi bangu-41% abazi umuntu oseke wahlukunyezwa ngenxa yobutabane. Kwasebehlukunyeziwe bangu-7% abashayiwe nabacwaswa yimindeni kuthi abangu-6% banukubezwe ngokocansi. Inhloso yalolu cwaningo okusetshenzwa kulo ngokubambisana nezinhlaka zikahulumeni wukusiza abathandana nabobulili obufana nobabo ezinselelweni ababhekene nazo. Kwenzeka lokhu nje ngoMgqibelo izitabane zigcwale umgwaqo eThekwini zigubha iDurban Gay Pride yaminyaka yonke. Ngalo mviliyelo osuke eGugu Dlamini Park, eWorkshop, bekuhloswe ukuqhakambisa ukuziqhenya ngempilo yobutabane. Kulo nyaka bekugxilwe esiqubulweni esithi Hands Off My Body, Hands Off My Right, okungahunyushwa ngokuthi Ungawulokothi Umzimba Wami, Ungalilokothi Ilungelo Lami.UMnuz Sbongiseni Khumalo ongomunye wabagqugquzeli uthe bakujabulele ukuthi abantu baphume ngobuningi bezoqhakambisa ubunjalo babo. Mayelana nombiko wangoLwesihlanu uthe nabo bebeyingxenye yocwaningo futhi imiphumela yalo ayibathusanga ngoba vele izitabane zisahlukunyezwa. Njengoba sekunomkhuba wokubulawa kwabesifazane nje izitabane kade zaqala ukubulawa nokuhlukunyezwa. Ukucwaswa izitabane ziphila nakho nsukuzonke ngoba abantu abakafuni ukukholelwa ekutheni nazo zinamalungelo nokuthi zidalwe ngale ndlela eziyiyo. 