ABAHLALI basehostela laseMlaza, iGlebelands, bathi awubaniki ithemba umbiko ophelele okhishwe nguMvikeli woMphakathi, * -Adv Busisiwe Mkhwebane ngodlame lwasehostela. Abanye abahlala ehostela basho lokhu ngesikhathi bekhuluma neSolezwe ngemuva kokukhishwa kombiko ophelele ngophenyo ngodlame lwaseGlebelands oseludlule nenqwaba yemiphefumulo kusuka ngo-2014. Umbiko usola uMasipala weTheku, amaphoyisa nomnyango wezokuThuthukiswa koMphakathi ngokuba nesandla ekuyekeleleni udlame lwaseGlebelands. Uveza ukuthi umasipala uhlulekile ukumelana nomsebenzi wokungamela ihostela nokuhlinzeka izidingongqangi kubahlali. Wehlulekile ukuqinisekisa ukuphepha kubantu abahlala ehostela. Amaphoyisa nawo ahlulekile ukuvimbela nokuphenya izigameko zobugebengu ehostela. Usole noMnyango wezokuThuthukiswa koMphakathi ngokuhluleka ukusiza abantu abahlukumezeke ngenxa yodlame lwaseGlebelands. U-Adv Mkhwebane unike izinhlaka ezithintekayo umyalelo wokuthi kuphele le nyanga sezilethe uhlelo ezizolusebenzisa ukulungisa isimo saseGlebe. Ezinye zeziphakamiso ezenziwa wumbiko wukuthi kwandiswe amaphoyisa ehostela, kusungulwe isiteshi samaphoyisa esungumahamba nendlwana, ukususwa kwezihlahla nokunye. Abahlali basehostela abacele ukuthi amagama abo agodlwe ngoba besabela ukuphepha bathe abaqali ukuzwa okushiwo yilo mbiko futhi abanalo ithemba lokuthi uzoletha ushintsho. Bakhale nangokuthi bebengakaze babikelwe ukuthi uzokhishwa ngoMsombuluko, bezwe sekukhulunywa ngawo emisakazweni nakuthelevishini. Okushiwo wumbiko kuyafana nokwashiwo nyakenye kodwa akuzange kwenzeke shintsho, kusho umhlali. Omunye umhlali uthe uMasipala weTheku usaqhubeka nokwenza sengathi alikho ngaphansi kwakhe ihostela.Omunye ukhale ngokuthi umasipala ufake inqwaba yamakhamera ehostela kodwa abantu bayabulawa. Ingqapheli yodlame, uNkk Mary de Haas ithe umbiko womvikeli womphakathi unika isithombe esicacile ngokwenzeke eGlebe. Ithe iyavumelana nokushiwo abahlali ngokuthi umbiko usho okwakushiwo nokuthi ayikho indlela yokuqinisekisa ukuthi ziyalandelwa iziphakamiso zawo. Ithe ikhathazwa wukuthi alukho uphenyo olwenziwe ukubheka ukuthi yenzeni imali esifakwe eGlebe, obani abahlomule.Okhulumela uMasipala weTheku, uNksz Tozi Mthethwa, uthe bawutholile umbiko, bazowufunda bese bephendula ihhovisi lomvikeli womphakathi.Empendulweni eyathunyelwa yihhovisi likakhomishana wamaphoyisa ehhovisi likamvikeli womphakathi yaveza ukuthi amaphoyisa aseqalile ukusebenzisana ukulwa nodlame ehostela nokubopha abasolwa ngobugebengu. NgoMashi kulo nyaka, uMnyango wezokuThuthukiswa koMphakathi eKZN uveze ukuthi usuqalile ngezinhlelo zokuzama ukuthola abagilwa bodlame lwasehostela. Bacele ukunikwa izinyanga ezintathu ukufaka izinhlelo zabo.