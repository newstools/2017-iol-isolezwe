BAZOKHONJWA indlela othishanhloko nabahloli abaphethe izikole okungezophumelela ngisho umfundi oyedwa kuzo kwamatric.Lokhu kuvezwe nguNgqongqoshe wezemfundo KwaZulu-Natal, uMnuz Mthandeni Dlungwane, izolo ethula uhlelo lokufunda ngamaholidi ePinetown. UDlungwane uthe akusezokuxoshwa othishanhloko kuphela ezikoleni ezingenzanga kahle kodwa nabahloli. Sifuna ukuyiqeda eyezikole ezithola u-0%. Ngonyaka odlule beziyisikhombisa, kulo nyaka akukho ngisho esisodwa esizothola u-0%. Kuzothi kuphuma imiphumela ka-0% nathi sibe sikhipha izincwadi ziya kothishanhloko balezi zikole kanye nabahloli bazo, kusho uDlungwane.Uthe kulokhu bazoqinisa kakhulu nasezikoleni eziwu-85 ezithola u-100% kwamatric. Bafuna ukusenyusa isibalo sazo sibe ngu-170.Uqhube wathi bazimisele ukunyusa izinga lokuphasa kwamatric ngo-10%. Ngonyaka odlule sithole u-66% ngakho kulokhu sifuna ukuthola u-76%. Kulula ukwenza lokhu ngoba siyazazi izinkinga futhi sizesekile izikole ngakho akumele kube khona esizoshaya udaka, kusho uDlungwane.Uthe bazogxila kakhulu ezifundeni ezinkulu okunguMlaza, Ilembe, Pinetown, Umgungundlovu ngoba yizona ezinabafundi abaningi. Lezi zifunda zingawuthola u-90% kuya phezulu, yingakho sigxile kuzona. Sifuna ukuziqeda nezikole ezithola imiphumela engaphansi kuka-30%, kuqhuba uDlungwane.Inhloko yomnyango, uDkt Vusumuzi Nzama, ithe bakwenze konke ukusiza izikole ezingenzi kahle.Uthe bahlangane nothishanhloko bazo kuqala unyaka wathi bayabeseka ngakho konke. Siyanxusa abafundi ukuthi baphume ngobuningi bayofunda njengoba kungamaholidi. Othisha bayazinikela basiza abafundi esikhundleni sokuthi ngabe basemaholidini, kusho uNzama.USihlalo weSadtu, uMnuz Phumlani Duma, ukhale ngokuthi umnyango awusheshise ukukhokhela othisha okunezinyanga bengakhokhelwa.Uthe kubathena amandla labo abazikhandlayo, basebenze kanzima kodwa bagcine bengaholanga. Abaholelwe ngesikhathi othisha ngoba uthola ukuthi kunalabo osekuphele izinyanga bengaholile. Akuvalwe nezikhala zabahambayo ukuze kube lula ukusebenza, kusho uDuma.Uthishanhloko wasoGwini Comprehensive eMlaza, uDkt Simon Dlamini, obemele iNatu, unxuse ukuthi umnyango ulungise izikole ngoba ezinye zazo zisesimeni esingesihle. Azilungiswe izikole zethu ngoba kwezinye kunzima ngisho ukuya endlini encane. Nemali ayisheshe ifike ezikoleni ngoba akusebenzeki ingafakiwe. 