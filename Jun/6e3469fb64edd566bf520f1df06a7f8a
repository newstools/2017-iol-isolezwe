OBEYISIKHULU kwa-SABC, uMnuz Hlaudi Motsoeneng, u cele ukuthi kuthandazelwe uMvikeli woMphakathi, u-Advocate Busisiwe Mkhwebane ngenkathi ev akashele ibandla likaProphet Mboro namhlanje ekuseni. UMotsoeneng usanda kuxoshwa kwaSABC kulandela izinsolo zokuthi ungene isinyenyela esikhundleni sokuba yisikhulu esiphezulu. Ekhuluma kuleli bandla uMotsoeneng ucele ukuthi akhulekelwe u-Adv Mkhwebane ngoba uyakholelwa kuyena. Ngesonto eledlule uMkhwebane ubengaphansi kwengcindezi kulandela isithangami nabezindaba asisebenzisela ukucacisa ngezinto ezihlukene ihhovisi lakhe eliziphenyayo. Phakathi kwezinto aphawula kuzo uMkhwebane waphakamisa izincomo wathi iBhange loMbuso kumele liguqule ukusebenza kwalo, waphinde wathi ibhange u-Absa kumele likhokhe imali eyabolekwa uBankorp. UMkhwebane uthe u-Absa kumele ukhokhe u-R1.125 billion wemali eyabolekwa yileli bhange kusukela ngo-1985 kuya ku-1995 kwiBhange loMbuso. U-Absa ngeledlule uthe uzofaka lolu daba enkantolo kwazise uyazihlangula kulesi sikweletu. Ngakolunye uhlangothi iBhange loMbuso nalo lithi uMkhwebane akanawo amandla okulitshela ukuthi kumele lisebenze kanjani. Esontweni likaMboro uHlaudi uphinde waphawula ngodaba lokuvalwa komthetho awubeka wokuthi u-90% womculo odlalwa eziteshini ezingaphansi kukaSABC kube ngowakuleli. Amaciko akuleli athathe ukucishwa kwalo mthetho njengokuphucwa isinkwa kwazise asezophinde ancintisane nomculo wamaciko akwamazwe angaphandle. Khonamanjalo, uMotsoeneng kusalindeleke ukuthi avele phambi kwebhodi lakwaSABC ezochaza ngokudliwa kwezimali kulesi siteshi ngesikhathi esaphethe.