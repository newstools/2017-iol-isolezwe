UGWETSHWE odilikajele ababili owesilisa ona-24 ngokudlwengula abesifazane abasebancane oSizweni, eNewcastle. USthembiso Ishmael Kunene ugwetshwe eNkantolo eNkulu eMadadeni ngoLwesibili ngamacala okudlwengula. Wadlwengula amantombazane akwamakhelwane wakhe, eneminyaka engu-11 nenye eneminyaka engu-17. Umfowabo wala mantombazane oneminyaka engu-13 kuthiwa wamshaya wamxosha kubo ngenhloso yokusala azikholise ngalaba ababili. Waboshwa kulandela ukutholakala kolibofuzo olukhomba yena emacaleni. Ugwetshwelwe namanye amacala okushaya nelokugqekeza emzini womuntu. Icala ngalinye lokudlwengula unikezwe isigwebo sikadilikajele, ngokushaya umfowabo wamantombazane wanikezwa iminyaka engu-10 neminyaka emithathu ngokugqekeza. Isigameko sokudlwengula kwalawa mantombazane senzeka ngoJulayi 17 2011. Kuthiwa izelamani ezine zazilele endlini okwathi ngo-3 umdlwenguli wangena endlini washaya umfowabo wamxosha wabe esedlwengula ababili maqede waphuma wabaleka. Udaba lwaphenya abophiko lweFamily Violence, Child Protection and Sexual Offences lwaseNewcastle. Umdlwenguli waboshwa ecashe eGoli, wabuyiselwa eMadadeni kwaqulwa icala. Ngesikhathi liqulwa kwatholakala ukuthi ubufakazi abanele, icala lahoxiswa. Sekubuya umphumela wolibofuzo, umdlwenguli waphinde waboshwa. Kwasetshenziswa ubuchwepheshe bolibofuzo okube yibona bufakazi obuqanda ikhanda. Ibamba lomkhuzi wamaphoyisa KwaZulu-Natal, uMajor General Bheki Langa, lithe liyathemba ukuthi isigwebo esiqinile esitholwe wumdlwenguli sizothumela umyalezo nakwabanye abacabanga ukwenza amacala afuze leli. Lesi sigwebo sizofundisa nabanye abadlwengulayo ukuthi umthetho uzobagweba kanzima uma betholakala benecala, kusho uLanga.