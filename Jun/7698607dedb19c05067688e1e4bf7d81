SEKUQUBUKE izinsolo ezithi sisikazwa ngejozi isikhundla seNhloko oPhikweni lwamaPaki, ezokuNgcebeleka nezamaSiko eMkhandlwini weTheku, uMnuz Thembinkosi Ngcobo ngemuva kokuhoxiswa kwemicimbi emibili ngenyanga eyodwa ebizoxhaswa wumnyango wakhe.Isolezwe lithole ngemithombo yalo engaphakathi emkhandlwini ukuthi ukuzamazamiswa kwesikhundla sikaNgcobo kugqugquzelwa wukuthi akahoshelani kahle neMeya uNkk Zandile Gumede. Lezi zinsolo ziqiniswe wukuhoxiswa kwengqungquthela yokubuyisana ebihlelwa ngumnyango wakhe ebizovulwa nguMengameli we-IFP Inkosi Mangosuthu Buthelezi. Ukuhoxiswa kwale ngqungquthela kulandela ukuhoxiswa komkhankaso iMpilo Phambili obuhlelwa nguPhumlani Big Pun Dube. Kulo mkhankaso owuchungechunge kaBig Pun obuzoqala ngoJuni 3, bekuzoyiwa ezindaweni ezingaphansi kweTheku kuqwashiswe abantu ngodlame olubhekiswe kwabesifazane nezingane.Umthombo obuyingxenye yomkhankaso iMpilo Phambili uthe badumala bethola ucingo oluvela ehhovisi likaNgcobo ngaphambi kosuku kuqale umkhankaso ukuthi uxhaso seluhoxisiwe.UNgcobo uthe akayazi yonke le nto eshiwoyo ngaye.Umholi wekhokhasi yeDA eMkhandlwini weTheku, uMnuz Zwakele Mncwango uthe ubona sengathi akukuhle phakathi kukaNkk Gumede noNgcobo okwenza kunyakaziswe isihlalo sakhe. Kukhona okungahambi kahle phakathi kwabo, nakhu sekuhoxiswe imicimbi emibili ebizoxhaswa wumnyango wakhe ngaphandle kwezizathu, kusho uMncwango.Uthe uyazi ukuthi imeya ayihoshelani kahle nezikhulu ezisebenze nemeya ephumile uMnuz James Nxumalo.Omunye umthombo uthe esinye isizathu esidale ukuthi kube 'nobutha' phakathi kukaNgcobo neMeya ukuthi uNgcobo washaywa ngesithende esikhundleni semenenja yoMkhandlu weTheku.&quot;Ngaphambi kokuthi kuqashwe imenenja entsha, uMnuz Sipho Nzuza, igama likaNgcobo belikwawabangase bathathe kodwa wagcina engabizelwa ngisho inhlolokhono kwabizwa uMnuz Phillip Sithole obonakala esondelene kakhulu nemeya. USithole uyiPhini leMenenja emnyangweni wezokuThuthukiswa koMnotho, uNgcobo usebika kuyena.&quot; Okhulumela uNkk Gumede, uMnuz Mthunzi Gumede uthe ngamampunge ukuthi kukhona abasikaza isihlalo sikaNgcobo. Mayelana nokuhoxiswa komkhankaso weMpilo Phambili kaBig Pun, uGumede uthe akanalwazi ngokuhlehliswa kwawo wacela ukuthi kuthintwe iNhloko yezokuXhumana uNksz Tozi Mthethwa. Imizamo yokuthola uNksz Mthethwa izolo, ayizange iphumelele ucingo belungangeni.UNzuza useyalele ukuthi kwenziwe uphenyo mayelana nokuchitheka kwemali engu-R2.1million ngenxa yokuhoxiswa ngomzuzu wokugcina kwengqungquthela yokubuyisana.UNzuza utshele i-Independent Media izolo ukuthi uNgcobo uphule umyalelo wakhe wangeledlule lapho ethe akayihlehlise ingqungquthela.