USIHLALO we-ANC KwaZulu-Natal uMnuz Sihle Zikalala uxwayisa ngokuthi kunempi yezomnotho ebhekiswe kwi-ANC nohulumeni wayo ngenhloso yokuqumba phansi umbuso wabantu.Ekhuluma ngesikhathi evala ingqungquthela yemigomo ye-ANC esifundazweni eBhekuzulu Hall oNgoye izolo, uZikalala uthe bayaqonda ukuthi kunempi yezomnotho ebhekiswe kwi-ANC nokuholele ekutheni kwehliswe umnotho wakuleli ufakwe esigabeni samazwe angenzi kahle kwezomnotho. Siyasiqonda lesi simo ngoba isinqumo sokwehlisa umnotho wezwe asizange sithathwe ngoba kunezizathu ezibambekayo kodwa senziwe ngemuva kokuthi uMengameli Jacob Zuma esebenzise amandla akhe akuMthethosisekelo washintsha ikhabhinethi, kusho uZikalala.Uthe baveza lamaphuzu ukuze amaqabane ezokwazi ukwehlukanisa izingqinamba azidalele wona, nalezo ezidalwa izitha, ngisho noma ngabe kuthiwa zihambisana nesimo esisuke sikhona ngaphakathi embuthweni ngaleso sikhathi, wengeza ngokuthi ukuzimela kwezwe kubalulekile.Uthe labo abafuna ukukhipha uZuma esikhundleni bahlose ukukhipha ne-ANC emandleni. Kuyadumaza ukuzwa amanye amaqabane ethi ayikho into okuthiwa umpandu wongxiwankulu abamhlophe, kodwa asithuki ngoba abanye balabo abasho njalo babonakale bedlondlobala emabhizinisini bagcina sebesebenzisana nabo ongxiwankulu, kusho uZikalala. Uthe njengoba beya engqungqutheleni yemigomo kazwelonke, bazofike baphakamise uhlelo lokuguqula izisekelo zezomnotho, bafune kushaywe imigomo ezokwenza isiqiniseko sokuthi umnotho uyathathwa ezandleni zongxiwa.Ingqungquthela yemigomo yaKwaZulu-Natal ivumelane ngalezi ezilandelayo.-Ukuqhuba uhlelo lokubumba umbutho.-Ukusukumela udaba lokubuyiswa komhlaba ngaphandle kwesinxephezelo.-Ukuguqulwa kwezisekelo zezomnotho.-Imfundo yamahhala kuze kufike ekutholeni iziqu zokuqala enyuvesi-Ukuvuselela kabusha umbutho.-Ukuthi kube namaPhini amabili kaNobhala-jikelele we-ANC.-Ukudala ubumbano kwi-ANC KwaZulu-Natal.