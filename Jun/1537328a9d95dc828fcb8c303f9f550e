OBEYISIKHULU esiphezulu kwa-Eskom uMnuz Brian Molefe usefake isicelo enkantolo yabaSebenzi eGoli sokuthi udaba lokuxoshwa kwakhe kule nkampani ludluliselwe kubaxazululi.&nbsp; Ummeli kaMolefe, u-Advocate Leon Graves uthe ufuna lusingathwe abaxazululi lolu daba kunokuthi inkantolo ikhiphe umyalelo ngesicelo sakhe sokuqala asifakile sokuthi kuphikiswe ukuxoshwa kwakhe.&nbsp; UMolefe uxoshwe kwa-Eskom ngoJuni kulandela isiphakamiso sikaNgqongqoshe wezamaBhizinisi kahulumeni, uNkk Lynne Brown.&nbsp; Kubikwa ukuthi uBrown wayengaphansi kwengcindezi evela kwi-ANC ukuthi axoshe uMolefe, kwazise wayekade ekwesekile ukubuyiselwa kwakhe esikhundleni asishiya ngemuva kokuvela kwegama lakhe kumbiko wowayenguMvikeli woMphakathi &nbsp;u-Advocate Thuli Madonsela, iState of Capture Report ngoNovemba nyankenye.&nbsp; NgoLwesine abammeli baMolefe bethule izizathu ngesicelo sabo abasifake kukhona abebemele amaqembu aphikisayo iDA ne-EFF.&nbsp; Lamaqembu ngoLwesibili athole imvume yokuba yingxenye yokubhungwa kwesicelo sikaMolefe enkantolo.&nbsp; IDA ne-EFF nabo bafake isicelo esiphikisa esikaMolefe enkantolo babeka izizathu zokuthi ngeke kuwenze umqondo ukubiyiswa kwakhe kwa-Eskom. Isicelo sabo sizolalelwa ngo-Agasti.&nbsp; Ngakolunye uhlangothi, abammeli bangqongqoshe uBrown bacele ukuthi sichithwe isicelo sikaMolefe. IDA ivumelane nalokhu yabe isibuza ukuthi kungani uMolefe esefuna udaba lwakhe ludluliselwe kubaxazululi.&nbsp;