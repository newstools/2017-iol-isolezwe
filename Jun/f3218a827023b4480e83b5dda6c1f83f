Uthole ibheyili ka-R10 000 ummeli womholi we-EFF, uJulius Malema, uTumi Mokoena, obhekene namacala amane okuzama ukubulala. UMokoena uboshwe ngesonto eledlule epulazini eliseZebediela ngasePolokwane emuva kokuxabana nabasebenzi bakhona. Amaphoyisa athe uMokoena udonse isibhamu wadubula abantu abane abaneminyaka engu-32, 50, 52 no-38. Ngemuva kokudubula kuthiwa uMokoena washaya wachitha ngemoto ebaleka endaweni yesigameko. Abadutshulwa baphuthunyiswa esibhedlela besezimeni ezibucayi. Umholi we-EFF ubekhona enkantolo yemantshi eLebowakgomo, lapho uMokoena athole khona ibheyili. UMokoena wayengummeli kaMalema emacaleni ayebekwe wona yiSA Revenue Services (SARS) nangenkathi esolwa ngokuthatha umhlaba ngenkani KwaZulu-Natal naseFree State. Okhulumela amaphoyisa uLeiutenant Moatshe uthe uMokoena uzophinde avele enkantolo ngo-Agasti 25. African News Agency