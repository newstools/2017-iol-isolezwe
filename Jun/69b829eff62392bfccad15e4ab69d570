UNGQONGQOSHE wezeziMali kuleli uMnuz Malusi Gigaba uzophoqwa ukuba avele phambi kwekomiti loMnyango wezaseKhaya ePhalamende ngesonto elizayo ngenhloso yokuzochaza izizathu ezenza wanika umndeni wakwaGupta ubuzwe bakuleli.Kuphakame imimoya izolo kumalungu ePhalamende ngemuva kokungafiki emhlanganweni kukaMqondisi-jikelele kuMnyango wezaseKhaya uMnuz Mkhuseli Apleni, obebhekwe ngabomvu njengoba bekukhulunywa nangodaba lo mndeni wakwaGupta. Yize isixoliso sika-Apleni okubikwe ukuthi ubekomunye umhlangano samukeliwe ngamalungu ePhalamende kodwa bathe uGigaba noNgqongqoshe wezaseKhaya uSolwazi Hlengiwe Mkhize kumele noma ikanjani banikeze izimpendulo emhlanganweni wangesonto elizayo.Ilungu lePhalamende le-EFF uNkk Hlengiwe Hlophe uthe uGigaba noSolwazi Mkhize kumele baphendule noma ikanjani ngalolu daba.Kuvelile emhlanganweni wayizolo ukuthi i-EFF ihlela ukuyisa enkantolo uGigaba ngalolu daba lokunikwa ubuzwe komndeni wakwaGupta.Umeluleki wezomthetho ePhalamende uNkk Antheta Gordon utshele leli komiti loMnyango wezaseKhaya ePhalamende ukuthi yize lolu daba lungagcina luye enkantolo kodwa akuvimbi ukuthi kukhulunywe ngalo.