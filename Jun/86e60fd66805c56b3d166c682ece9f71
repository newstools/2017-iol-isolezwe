BASHAQEKILE abantu baseNdwedwe, eNtabamhlophe, ngomfundi obezithwele okuthiwa ugwazwe yisoka lakhe lambulala ngaphambi kokuba lizilengise. UMbalenhle Mtshali (18) obefunda uGrade 10 esikoleni eKhethimfundo, kuthiwa ushone ngemuva kokugwazwa amanxeba ayisishiyagalombili emhlane nelilodwa esifubeni yisoka lakhe, uMnuz Mthokozisi Ncanana (26), ngoLwesibili ebusuku. UNcanana utholakale ezilengise esihlahleni esingaphandle komuzi wakubo izolo ekuseni.Udadewabo kaNcanana, uNksz Velile Mthethwa (23), uthe usola ukuthi umfowabo, okuthiwa ubesebenza kwesinye sezitolo eVerulam ehlala khona, udinwe wukuthi intombi yakhe ikhulelwe ingane okungesiyona eyakhe. Bese bethandane iminyaka engaphezu kwemithathu. Bengisondelene kakhulu nentombi yomfowethu. NgoMsombuluko ingitshele ukuthi njengoba ikhulelwe, ingane ngeyomunye umuntu akusiyo eyomfowethu. Ngesikhathi efika ngoLwesibili ubelokhu esonga ngokuthi ngeke iphele inyanga engafanga kodwa kukhona azofa nabo. Lokhu bekusixaka ngoba bengazi ukuthi intombi yakhe ibingakamazisi ukuthi akusiye oyikhulelisile, ibisahlela ukumazisa, kusho uNksz Mthethwa. Uthe ngesikhathi bezwa kukhalwa kubo kantombi okungumuzi ongaphesheya kwakubo, baphume bonke ukuyobona ukuthi kwenzekani bafike bezwa khona ukuthi umfowabo usenze lesi senzo. Nathi kusethusile akwenzile kangangoba sigcine sesilala ka-anti wami nezingane ngoba bese simsaba. Sithukile ngesikhathi sibuya ekuseni simbona elenga esihlahleni. Umama uhlukumezeke kakhulu, ikakhulu ngengane yabantu lena ayibulele, kuqhuba uNksz Mthethwa.Uthe umufi umtshele ukuthi ubesenezinyanga ezinhlanu ezithwele.UMnuz Jabulani Mgobhozi okuthiwa umfundi ubehlala kwakhe ngenxa yokuthi ubeseyintandandane, uthe uNcanana ubemazi njengomfana ozilungele futhi ubejwayele ukubavakashela. Okhulumela amaphoyisa KwaZulu-Natal uCaptain Nqobile Gwala usiqinisekisile isigameko wathi kuvulwe icala lokubulala nedokodo eliphenya ngokushona komuntu esitehini samaphoyisa eNsuze.