ZIBAKHALELE abasolwa abayisishiyagalombili ngamacala okutholwa nezibhamu nezinhlamvu okungekho emthethweni. Amaphoyisa aseThekwini ophiko lwePublic Order abenomkhankaso wokulwa nobugebengu ngoMsombuluko ebusuku KwaMakhutha. Afike komunye umuzi abopha abasolwa ababili emuva kokuthola izibhamu ezingekho emthethweni, iNirinco, i-pistol, ne-magazine. Aqhubeke aya e-Ilfracombe ngaseMgababa abopha abayisithupha abatholwe nezibhamu ezine.Okhulumela amaphoyisa KwaZulu-Natal, uCaptain Nqobile Gwala, uthe izibhamu basazozihlola. Bonke abasolwa babekwe icala lokutholakala nezibhamu nezinhlamvu, okungekho emthethweni. Izibhamu zizohlolwa ukuze kubhekwe ukuthi awekho yini amacala ezike zasetshenziselwa ukuwenza. Bazovela eMbumbulu maduze, kusho uGwala. Ibamba lomkhuzi wamaphoyisa, uMajor General Bheki Langa, lincome umkhankaso ngokuthela izithelo ezinhle. Sizoqhubeka sibheke izibhamu ezingekho emthethweni emphakathini. Ngiyanxusa ukuba umphakathi usinikeze ulwazi ngezibhamu ezifihliwe. Nabafihle izibhamu zezihlobo zabo esezashona sicela bazinikeze amaphoyisa, kusho uLanga. Umkhankaso wamaphoyisa kuthiwa usaqhubeka nakwezinye izindawo esifundazweni.