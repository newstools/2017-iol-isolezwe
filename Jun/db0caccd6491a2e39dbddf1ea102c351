IMBONI yamatekisi ibambe elikhulu iqhaza emnothweni waseNingizimu Afrika njengoba ithutha izigidi zabasebenzi nsukuzonke. Ukubaluleka kwale mboni akugcini nje ekuthutheni abantu kodwa ziningi ezinye izimboni ezihlomulayo nezingamahlumela. Umnotho wale mboni uqala ekwakhiweni kwezimoto ukuyofika kuphethroli nokunakekelwa kwezimoto ngesikhathi zisebenza. Umbuzo-ke wukuthi bahlomula kangakanani abantu abamnyama embonini egxile kubona kangaka? Kuyiqiniso elingephikwe ukuthi siyazigqaja ngokuthi le mboni iphethwe ngabamnyama njengoba kuyibona abanikazi bamatekisi. Umbuzo okufanele sizibuze wona ukuthi kungani singaphethe zonke izinhlaka zomnotho ohlangene nale mboni? Ukuze sicabange kahle ngobungakanani bomnotho wemboni yamatekisi kungasisiza ukuqala ekwakhiweni kwawo amatekisi. Sibambe liphi iqhaza ekuphakeleni izinkampani ezakha amatekisi nalezo eziwalanda emazweni aphesheya? Ngeke kusasisiza ngalutho ukuthi la mabhizinisi amakhulu akhokha intela kodwa kufanele singene ngezindlela ezahlukene ukuze sibuyisele umnotho kubantu. Kufanele singacabangi nje ukuba netekisi sithuthe abantu, asibe khona nasekwakhiweni kwawo sihlomule ngendlela ebonakalayo. Ngokuzibandakanya ekuphakeleni izinkampani ezakha amatekisi siyofunda lukhulu sizibeke emathubeni okusungula nokuphatha lezi zinkampani kusasa. Asiphakamise isandla sizibandakanye nalabo abakha izinsimbi zezimoto, sifunde ngala mabhizinisi ukuze sibe sethubeni lokuzimela. Kujwayelekile ukuthi amabhizinisi abamnyama agxile kakhulu ezintweni ezifana nokuhlanza amahhovisi nokuphekela abasenzi kulezi zinkampani. Sidlulile leso sikhathi ukuthi thina saziwe ngokwenza itiye. Ukuze sisimame siye phambili sidinga ukungena ekwakhiweni kwezinto sibe nolwazi olusabalele lokukhiqiza. Ngesikhathi ezinye izinkampani zibhekene nokwakha izinsimbi ezinye zingabhekana namathayi, ezinye amawindi njalonjalo. Ngokuhamba kwesikhathi singagcina sesiphakela izinkampani zaphesheya ngenxa yekhono nokuzikhandla. Olunye uhlaka lwale mboni oludinga ukuthi sisondele kulo ukudayiswa kwezimoto okuhlanganisa ama-dealership nokubolekisa ngemali yokuthenga kosomabhizinisi. Okubalulekile ngama-dealership ukuthi awenzi nje imali ngokuthengisa izimoto kuphela kepha aphinde enze imali eshisiwe nge-service nokuthengisa izinsimbi.Kusobala ziyahlangana lezi zinhlaka nalezi zokukhiqiza izinsimbi okusho ukusabalala komnotho ebantwini. Uma nje itekisi lisasemgwaqweni liyazidinga izinsimbi ne-service.Uhlangothi lokubolekisa ngemali yokuthenga amatekisi lubalulekile njengoba kungeyena wonke umuntu ongakhipha isamba sokuthenga itekisi.Eqinisweni akufanele nje kube wukubolekisa ngemali yokuthenga izimoto kuphela kufanele kube yimali eqondene namabhizinisi kule mboni. Okusemqoka ukuthi inzalo yale mali ingambi eqolo ukuze labo ababoleke imali bangazitholi sebesebenzela isikweletu. Ngokufanayo zonke izimoto zidinga umshwalense. Ngokuzibambela kwezezimali kuyosho ukuthi wonke umnotho siwugcina ekhaya. Uphethroli, amathayi nokukhandwa kwezimoto eminye imikhakha ebalule-kile kule mboni. Akuwona nje amagaraji kaphethroli okufanele siwaphathe, kufanele sizibandakanye ekuthengweni kowoyela kwamanye amazwe nokuhluzwa kwawo.Kuleli zinga siyakwazi nokuphakela ezinye izimboni ngowoyela nokuqiniseka ukuthi sibamba iqhaza elibonakalayo kwezamandla. Singathola nezindlela zokukhuthaza amatekisi ukuthi asebenzise amagaraji athile ukuze athole amaphoyinti angasetshenziswa uma esefike eqophelweni elithile. Abantu abasethubeni lokuhlomula yilabo asebekuyona imboni yamatekisi. Ukubuka umnotho wayo yonke imboni yamatekisi kudinga ukuthi bahlangane basebenzisane ngoba yile ndlela kuphela abangakwazi ukuwubamba ngayo umnotho. Indlela engasheshe ifike empumelelweni ukuthi kube nezinkampani lapho osomatekisi bezoba namasheya bese beqasha izimenenja ezizophatha lezi zinkampani. Njengoba sebekhona ososeshini ezindaweni zonke ngeke kube nzima ukuhlangana. Lokhu kuyosho ukukhula futhi kunike le mboni ebalulekile kwabamnyama isithunzi esiyifanele. Okunohlonze kakhulu ukukhula komnotho wabantu ngokuthi abantu basukume bazibambele mathupha bayeke ukupha ezinye izizwe umcebo wabo.Ingqikithi ukuthi ziningi izinto esingazenza ukuthi sizuze sonke uma nje kuyithina esiphethe umnotho. Isiziba sizwiwa ngodondolo, ngeke sikwazi ukujula kwaso ngaphandle kokuzizwela. Ayikho inkomo yobuthongo. Hheshe! Sithinte kule-email address [email&#160;protected] noma usishayele ku-031 829 5820.