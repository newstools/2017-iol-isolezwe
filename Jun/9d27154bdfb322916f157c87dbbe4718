UMHOLI wamaNazaretha aseBuhleni inkosi Mduduzi Nyazilwezulu Shembe izolo ube nenkonzo yokususa isiqalekiso esashiywa uMqaliwendlela eMpumalanga, eHammarsdale ngemuva kokuhlukunyezwa yibandla lamaWeseli ngo-1917, lapho aqalekisa le ndawo wathi iyobuswa igazi. UNyazi izolo luhambele kule ndawo ngemuva kokushweleza kwamakhansela endawo akhathazwa izinga eliphezulu lokuchitheka kwegazi.Ibandla lamaWeseli kuthiwa laxosha uMqaliwendlela evakashele khona lathi azingeni iziqhaza ezihamba ngezinyawo khona.UBhombela kuthiwa wahamba wabe esenza isiqalekiso esithi indawo yaseMpumalanga iyobuswa yigazi futhi ayisoze ibekhona inqubekela phambili khona.Luthula inkulumo yalo uNyazi luthe: Ngiyakhuleka ukuthi le ndawo ibe nokuthula kuphele inzondo namagqubu ahlale evuke kugcine sekuphuma izidumbu. Luthe igazi eselichithekile endaweni yaseMpumalanga selanele. Izingane sezishwelezile ngamaphutha amadala enzeka, ngiyakwamukela ukushweleza kwazo, manje ngenhlisa isibusiso soxolo nokuthula kule ndawo, kusho uNyazi. UNyazi luphinde lavala nomkhokha wesibhamu, lwaxwayisa ngokuthi umuntu ozosithatha athi udubula umunye sizodla yena. Ikhansela lendawo uMnuz Sibusiso Dlamini, lithe bakwenze konke bezama ukuqeda ukuchitheka kwegazi bewubuholi kodwa kwanhlanga zimuka nomoya. Sithole ukuthi kukhona isiqalekiso esenzeka sivela kuMqaliwendlela webandla lakwaShembe sathi ake sizame ukushweleza sibone ukuthi ngeke ubekhona yini umehluko, kusho uDlamini.Uthe manje bathwele amacala amadala enziwa okhokho. Siphume odlameni lwezombusazwe oludlule nenqwaba yemiphefumulo, sisababaza udlame kwaqubuka impi yamatekisi. Kusenjalo kwaqhamuka izinja ebezidla abantu zibabulale, kwaqubuka nempi yamaqembu ezigelekeqe ebihlalise lubhojozi umphakathi, kusho uDlamini.Uthe kubaphatha kabi ukuthi iMpumalanga idume kabi.UMengameli webandla laseWeseli eSouthdale Circuit, uMfundisi Bongani Nhleko uthe ngeke aphawule ngento angayazi wacela ukuthi kuthintwe umholi webandla kuzwelonke uMbhishobhi Ziphozinhle Siwa okuze kwashaya isikhathi sokushicilela engatholakali.Le ndawo inomlando njengoba iyilokishi lokuqala eNingizimu Afrika ukudala uxolo empini yezepolitiki eyayiphakathi kwe-UDF neNkatha ngeminyaka yama-80s, eze yaphela ngama-90s.Abaholi ababephambili ezingxoxweni zokudala ukuthula uMnuz Meshack Radebe we-ANC noMnuz Sipho Mlaba weNkatha ongasekho kodwa owagcina esekwiNadeco baze bathola indondo ehlonishwayo ye-Africa Peace Accord ngokushumayela ivangeli loxolo.