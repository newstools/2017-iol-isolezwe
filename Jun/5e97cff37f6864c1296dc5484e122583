I-ANC KwaZulu-Natal ithi iyakuchitha ukuthi iPhini likaMengameli, uMnuz Cyril Ramaphosa, lilandele uMengameli Jacob Zuma esikhundleni sobumengameli.Ekhuluma ngesikhathi evala ingqungquthela yemigomo ye-ANC esifundazweni oNgoye izolo, uSihlalo we-ANC KwaZulu-Natal, uMnuz Sihle Zikalala uthe isifundazwe siyavumelana ngemigomo ekukhetheni nasekuqokeni ubuholi. Amaqhawe omzabalazo akazalwa kodwa akhiwa ngumzabalazo wabantu, awakhiwa futhi yizikhundla aziphethe embuthweni. Njengesifundazwe saKwaZulu-Natal kasihambisani nale nto ethi iPhini likaMengameli kumele livele liqokwe libe ngumengameli. Uma kunjalo sikuphi pho isidingo sokhetho, kusho uZikalala.Uthe ukwengeza kulokho, ukukhethwa kobuholi kumele kuncike emaqhingeni athile okumele afezwe ngaleso sikhathi.Uthe ukuthi iPhini likaMengameli kumele livele libe ngumengameli, lokho wukuhlaziya kososayensi okungabambeki. Uma lokhu kumele kube wumgomo kumele kwenzeke kuwo wonke kumuntu, kunokuthi kwenziwe kwabathile abafisa ukufeza izinhloso zabo zokuthi baqokelwe ezikhundleni. Ubuholi kumele bukhethwe kuncike ekutheni umuntu unaliphi ikhono namaphi amandla hhayi ngoba benesikhundla esithile, usho kanje.UZikalala uphinde waveza ukuthi bazophakamisa engqungqutheleni yemigomo kazwelonke ukuthi i-ANC kumele ixoxe nawo wonke amaqembu ezombusazwe ePhalamende ukubheka ukuthi ungeshintshwe yini uMthethosisekelo wezwe ukuze kusheshiswe uhlelo lokubuyiswa komhlaba.Uthe uma lokhu kuhluleka kuzomele kwenziwe inhlolombono.