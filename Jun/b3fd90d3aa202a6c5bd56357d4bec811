UFAKWE ohlelweni lokugqugquzela ukuthula umfundi wakuleli oneminyaka engu-16 oya eCyprus ngokohlelo lwePeace Prayer International. UNksz Minenhle Mbanjwa waseMlaza uzohamba isonto elilodwa eyodlala i-basketball aphinde acobelelane ngolwazi nabafundi bakwamanye amazwe ngezindlela abangazisebenzisa ukuze kube nokuthula emphakathini. UMinenhle ofunda uGrade 11 e-Queensburgh High uzohamba ngoMgqibelo abuye ngoJulayi 8 nonyaka. Wakhethwa eqenjini lakhe alidlalelayo iLamontville Basketball. Ngijabule kakhulu ngokuba yingxenye yalolu hlelo lokugqugquzela ukuthula sisebenzisa ezemidlalo. Ngizobe ngiqala ukuphuma KwaZulu-Natal nokugibela ibhanoyi nokwenza lolu hambo lungijabulise, kusho uMinenhle. Uthe kulolu hambo lwabo bazoqala usuku ngokuziqeqesha kwi-basketball bese beyafunda ngezindlela ezehlukene zokuba kuphephe ezindaweni abahlala kuzo. Kulolu hambo bakhokhelwe ithikithi lebhanoyi nendawo yokuhlala. Bekumele sizikhokhele i-visa nezinye izinto. Ngibonga ukwesekwa umndeni wami ongikhokhele obekudingeka, kusho uMinenhle. Uthe usadinga imali yomphako, izimpahla zokujima namateku okudlala. Anginawo amateku okudlala asezingeni elikahle. Ngidinga nezimpahla zokujima eziningi ngoba sizobe sijima njalo, kusho yena. Lo mfundi othanda iMaths, History neSayensi uthe akakazi noma uzoba wummeli noma unjiniyela yini.